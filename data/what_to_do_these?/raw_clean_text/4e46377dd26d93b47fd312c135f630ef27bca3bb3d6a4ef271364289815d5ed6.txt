Η παρούσα εργασία εκπονήθηκε στο εργαστήριο Ιατρικής Φυσικής της Ιατρικής Σχολής του 
Πανεπιστημίου Αθηνών, σε συνεργασία με το τμήμα Αδειών και Ελέγχων της Ελληνικής 
Επιτροπής Ατομικής Ενέργειας. Αισθάνομαι την ανάγκη να ευχαριστήσω όλους όσοι 
συντέλεσαν στην ολοκλήρωση αυτής της προσπάθειας. 
Αρχικά θα ήθελα να ευχαριστήσω τον επιβλέποντα μου, Ομότιμο Καθηγητή του 
Εργαστηρίου Ιατρικής Φυσικής, κ. Παναγιώτη Δημητρίου, για την πολύτιμη καθοδήγηση 
που μου παρείχε όλα αυτά τα χρόνια. Επίσης, ευχαριστώ πολύ τα υπόλοιπα μέλη της 
Συμβουλευτικής Επιτροπής, τον Καθηγητή και Διευθυντή του Εργαστηρίου Ιατρικής 
Φυσικής κ. Ε. Γεωργίου και τον Αναπληρωτή Καθηγητή του Εργαστηρίου Ιατρικής Φυσικής 
κ. Π. Καραΐσκο για την υποστήριξή τους. 
Ευχαριστώ θερμά την Διευθύντρια Αδειών και Ελέγχων, κα Β. Καμενοπούλου, καθώς και 
όλους τους συναδέλφους και φίλους στην Ελληνική Επιτροπή Ατομικής Ενέργειας και 
ιδιαίτερα τον κ. Κ. Χουρδάκη, Υπεύθυνο του Τμήματος Αδειών και Ελέγχων και τον κ. Σ. 
Οικονομίδη για τις πολύτιμες συμβουλές, το ενδιαφέρον τους και την άψογη συνεργασία, 
όχι μόνο κατά την περίοδο πραγματοποίησης της διατριβής, αλλά και συνολικά στα έντεκα 
έτη κατά τα οποία έχω την τιμή να εργάζομαι στην Ελληνική Επιτροπή Ατομικής Ενέργειας. 
Οφείλω να ευχαριστήσω για την πολύτιμη βοήθεια που μου παρείχαν, τους συναδέλφους 
Ακτινοφυσικούς, τους Ιατρούς, τους τεχνολόγους και το υπόλοιπο προσωπικό των ιδρυμάτων 
τα οποία συμμετείχαν στις μετρήσεις και τη συλλογή δεδομένων που πραγματοποιήθηκαν κατά 
την διατριβή. Επίσης θέλω να ευχαριστήσω την κα Α. Ντάλλες και την κα Μ. Νικολούτσου για 
την βοήθειά τους σε θέματα διαδικασιών και γραμματείας και για την ευελιξία τους. 
Κλείνοντας, θα ήθελα να εκφράσω την ευγνωμοσύνη μου στην μητέρα μου για όλα έχει κάνει 
για εμένα και τα τρία αδέλφια μου κάτω από εξαιρετικά δύσκολες συνθήκες, εκφράζοντας 
επίσης την πεποίθηση ότι το αποτέλεσμα τη δικαίωσε. Τέλος, θέλω με πάρα πολύ αγάπη να 
αφιερώσω αυτή τη προσπάθεια στην Χριστίνα και στον μικρούλη που σύντομα θα μπει στη ζωή 
μας. 
 
Από το σύνολο των ακτινολογικών εφαρμογών αυτές που παρουσιάζουν ιδιαίτερο 
ενδιαφέρον λόγω της υψηλής ακτινικής επιβάρυνσης που επιφέρουν είναι οι εξετάσεις 
αξονικής (υπολογιστικής) τομογραφίας και οι διαδικασίες επεμβατικής ακτινολογίας και 
καρδιολογίας. Επιπλέον παράγοντες οι οποίοι τις καθιστούν αντικείμενο μελέτης είναι η 
αυξανόμενη συχνότητα πραγματοποίησής τους τα τελευταία χρόνια, οι νέες τεχνολογίες οι 
οποίες υιοθετούνται καθώς και οι συνεχώς αυξανόμενες κλινικές εφαρμογές των 
παραπάνω εξετάσεων. 
Σε ό,τι αφορά την αξονική τομογραφία, την τελευταία δεκαετία παρατηρείται ραγδαία 
εξέλιξη νέων τεχνολογιών, με χαρακτηριστικό παράδειγμα την ανάπτυξη και χρήση 
αξονικών τομογράφων πολλαπλών τομών. Τα συστήματα αυτά έχουν τη δυνατότητα να 
πραγματοποιήσουν εξετάσεις οι οποίες δεν ήταν εφικτές στο παρελθόν (π.χ. αξονική 
στεφανιογραφία, εικονική κολονοσκόπηση κλπ) και να ολοκληρώσουν ακόμα και ολόσωμες 
σαρώσεις σε χρόνο της τάξης ελάχιστων δευτερολέπτων. Αυτό έχει σαν αποτέλεσμα την σημαντική αύξηση της 
συχνότητας πραγματοποίησης εξετάσεων αξονικής τομογραφίας την τελευταία δεκαετία. 
Το γεγονός αυτό, σε συνδυασμό με την σημαντική ακτινική επιβάρυνση για τον 
εξεταζόμενο σε σύγκριση με τις υπόλοιπες ακτινοδιαγνωστικές εφαρμογές, έχουν 
καταστήσει την αξονική τομογραφία την ακτινολογική εφαρμογή με την μεγαλύτερη 
συνεισφορά στην συλλογική δόση στον πληθυσμό η οποία εκτιμάται στο 43 % παγκοσμίως. 
Το πεδίο της επεμβατικής καρδιολογίας έχει επίσης γνωρίσει ιδιαίτερη άνθιση τα 
τελευταία χρόνια. Πολλές διαδικασίες οι οποίες παλαιότερα δεν ήταν εφικτές ή 
απαιτούσαν χειρουργική επέμβαση, μπορούν πλέον να πραγματοποιηθούν με τη 
καθοδήγηση ακτίνωνΧ, χάρη στην ανάπτυξη εξειδικευμένων υλικών (π.χ. οδηγά σύρματα, 
καθετήρες, stent κλπ), στην εξέλιξη των ακτινολογικών συστημάτων που χρησιμοποιούνται 
και στις ολοένα αυξανόμενες ικανότητες των επεμβατικών καρδιολόγων και του 
εμπλεκόμενου προσωπικού. Κατά τις διαδικασίες γενικά απαιτείται σημαντικός χρόνος ακτινοσκόπησης και μεγάλος αριθμός 
ακτινογραφικών λήψεων (CINE), κατά τη διάρκεια των οποίων οι καρδιολόγοι και άλλα 
μέλη του προσωπικού παραμένουν εντός του ακτινολογικού θαλάμου και σε μικρές 
αποστάσεις από τον εξεταζόμενο και την πηγή ακτινοβολίας. Για τον λόγο αυτό, οι 
επεμβατικοί καρδιολόγοι και ακτινολόγοι εκτίθενται σε υψηλούς ρυθμούς δόσης και παρουσιάζουν τις υψηλότερες 
καταγεγραμμένες δόσεις από όλους τους επαγγελματικά εκτιθέμενους. Σημαντικές είναι επίσης οι δόσεις στον εξεταζόμενο και ιδιαίτερα στο δέρμα 
του, όπου σε ορισμένες περιπτώσεις είναι πιθανή η υπέρβαση του κατωφλίου δόσης για 
την εμφάνιση άμεσων αποτελεσμάτων όπως ερύθημα, νέκρωση κλπ. 
Τα παραπάνω αναδεικνύουν την ανάγκη για βελτιστοποίηση της ακτινοπροστασίας στις 
εξετάσεις αξονικής τομογραφίας και στις διαδικασίες επεμβατικής καρδιολογίας. Η 
Ευρωπαϊκή Επιτροπή, υιοθετώντας τα Διεθνή Πρότυπα Ασφάλειας της ΙΑΕΑ, εισήγαγε με την οδηγία 97/43/EURATOM την έννοια των Διαγνωστικών 
Επιπέδων Αναφοράς (ΔΕΑ), ως επίπεδα δόσης στις ιατρικές ακτινοδιαγνωστικές πράξεις, 
για εξετάσεις ομάδων ασθενών τυπικού μεγέθους ή τυπικών ομοιωμάτων για ευρέως 
οριζόμενους τύπους εξοπλισμού. Σύμφωνα με την οδηγία τα επίπεδα αυτά δεν θα πρέπει 
να υπερβαίνονται κατά τις τυπικές διαδικασίες όταν εφαρμόζεται ορθή και κανονική 
πρακτική όσον αφορά τη διαγνωστική και τις τεχνικές επιδόσεις. Τα ΔΕΑ συντελούν στη 
βελτιστοποίηση της ακτινοπροστασίας βοηθώντας να αποφεύγονται οι περιττά υψηλές 
δόσεις στον ασθενή. Το σύστημα για τη χρήση διαγνωστικών επιπέδων αναφοράς 
περιλαμβάνει τον υπολογισμό των δόσεων που υφίσταται ο ασθενής ως μέρος του 
τακτικού προγράμματος διασφάλισης της ποιότητας. Η αναγκαιότητα υιοθέτησης ΔΕΑ σε 
εθνικό επίπεδο τονίζεται στην πρόσφατη αναθεώρηση των BSS και στην 
τελευταία σχετική Ευρωπαϊκή οδηγία 2013/59/EURATOM. 
Από τη θέσπισή τους και μετά τα ΔΕΑ έχουν υιοθετηθεί τόσο σε Ευρωπαϊκό όσο και εθνικό επίπεδο από πολλές χώρες ως εργαλείο 
ακτινοπροστασίας για εξετάσεις αξονικής τομογραφίας, οι οποίες μπορούν ευκολότερα να 
χαρακτηριστούν ως «τυπικές διαδικασίες». Οι διαδικασίες επεμβατικής καρδιολογίας 
αφενός δεν είναι πάντα αμιγώς διαγνωστικές, αφετέρου δεν μπορούν το ίδιο εύκολα να 
τυποποιηθούν, κυρίως λόγω των διαφορών τόσο στην ανατομία όσο και στην παθολογία 
μεταξύ των ασθενών. Παρόλα αυτά, η θέσπιση ΔΕΑ για αυτές τις διαδικασίες έχει 
διερευνηθεί στο παρελθόν και η αναγκαιότητά 
της τονίζεται ιδιαίτερα στην πρόσφατη αναθεώρηση των BSS. 
Παρά τη αποδεδειγμένα μεγάλη τους αξία από πλευράς ακτινοπροστασίας, μέχρι 
πρότινος δεν είχαν θεσπιστεί ΔΕΑ σε εθνικό επίπεδο για τις εξετάσεις αξονικής 
τομογραφίας και τις διαδικασίες επεμβατικής καρδιολογίας. Στόχος της παρούσας 
διατριβής είναι η συνεισφορά στη βελτιστοποίηση της ακτινοπροστασίας εξεταζόμενων και 
προσωπικού κατά τις παραπάνω εφαρμογές, μέσω των εξής διαδικασιών: 
Συλλογής δοσιμετρικών μεγεθών και πραγματοποίησης μετρήσεων σε εθνικό 
επίπεδο με σκοπό τον προσδιορισμό τιμών ΔΕΑ για τις κυριότερες εξετάσεις αξονικής 
τομογραφίας και επεμβατικής καρδιολογίας 
Την εκτίμηση της ακτινικής επιβάρυνσης των ασθενών κατά την πραγματοποίηση των 
παραπάνω εξετάσεων 
Την επισήμανση μη βελτιστοποιημένων πρακτικών από πλευράς ακτινοπροστασίας 
κατά τη διενέργεια των παραπάνω εξετάσεων και την υποβολή εναλλακτικών 
προτάσεων με γνώμονα τον βέλτιστο συνδυασμό ακτινοπροστασίας και κλινικού 
αποτελέσματος 

Η παρούσα διατριβή χωρίζεται στο Γενικό και στο Ειδικό μέρος. Στο Γενικό μέρος 
πραγματοποιείται: 
Σύνοψη των βασικών αρχών της αξονικής τομογραφίας και της επεμβατικής 
καρδιολογίας 
Περιγραφή των ακτινολογικών συστημάτων τα οποία χρησιμοποιούνται σε αυτές τις 
εφαρμογές 
Σύνοψη των δοσιμετρικών μεγεθών που χρησιμοποιούνται στις παραπάνω 
εφαρμογές 
Στο ειδικό μέρος της διατριβής πραγματοποιείται: 
Περιγραφή της μεθοδολογίας που ακολουθήθηκε κατά τη συλλογή δοσιμετρικών 
δεδομένων από εξετάσεις αξονικής τομογραφίας και επεμβατικής καρδιολογίας και 
κατά τις μετρήσεις δόσης στα αντίστοιχα συστήματα 
Περιγραφή της μεθοδολογίας που ακολουθήθηκε για την εκτίμηση της δόσης στον 
εξεταζόμενο κατά την διενέργεια των παραπάνω εξετάσεων 
Παρουσίαση των αποτελεσμάτων και στατιστική τους ανάλυση 
Παρουσίαση των προτεινόμενων τιμών ΔΕΑ για τις εξετάσεις αξονικής τομογραφίας 
και τις διαδικασίες επεμβατικής καρδιολογίας 
Συζήτηση των αποτελεσμάτων, σύγκριση των προτεινόμενων τιμών ΔΕΑ με 
αντίστοιχες τιμές από τη διεθνή βιβλιογραφία, εξαγωγή συμπερασμάτων για τις 
πρακτικές που ακολουθούνται και πραγματοποίηση συστάσεων με σκοπό την 
βελτιστοποίηση της ακτινοπροστασίας εξεταζομένων και προσωπικού κατά τις 
παραπάνω διαδικασίες 

Στην κλασική ακτινογραφία η τρισδιάστατη ανθρώπινη ανατομία προβάλλεται πάνω στο 
ακτινογραφικό φιλμ και απεικονίζεται σε δύο διαστάσεις. Με αυτό τον τρόπο χάνεται η 
πληροφορία που αφορά την τρίτη διάσταση, δηλαδή το βάθος των διαφόρων οργάνων του 
ανθρώπινου σώματος. Επίσης, η δυνατότητα διάκρισης μεταξύ των διαφόρων ιστών είναι 
αρκετά περιορισμένη, αφού ο συντελεστής απορρόφησης δύο διαφορετικών υλικών πρέπει 
να διαφέρει κατά 1020 % για να μπορέσουμε να δούμε σημαντική μεταβολή στην οπτική 
πυκνότητα του ακτινογραφικού φιλμ. Οι πρώτες προσπάθειες τομογραφικής απεικόνισης 
πραγματοποιήθηκαν περίπου το 1930, με τη δημιουργία το κλασσικού τομογράφου. Κατά 
την εξέταση αυτή πραγματοποιείτο ακτινοβόληση του ακτινολογικού φιλμ με ταυτόχρονη 
περιστροφή της λυχνίας γύρω από σταθερό άξονα. Το επίπεδο του εξεταζομένου το οποίο 
βρισκόταν πάνω στον άξονα περιστροφής μπορούσε να επιλεγεί και αποτελούσε το 
επίπεδο εστίασης. Το αποτέλεσμα της εξέτασης ήταν μία θολή εικόνα της ανατομίας, στην 
οποία οι δομές που βρίσκονταν στο επίπεδο εστίασης απεικονίζονταν πιο καθαρά από τις 
υπόλοιπες ανατομικές δομές. 
Ήδη από το 1917, ο Αυστριακός μαθηματικός J. Radon είχε αποδείξει αναλυτικά ότι είναι 
δυνατό να ανακατασκευαστούν αντικείμενα τριών διαστάσεων από πολλαπλές 
δυσδιάστατες προβολές τους, θέτοντας έτσι τις μαθηματικές βάσεις της υπολογιστικής 
τομογραφίας. Το 1961 και 1963 οι Oldendorf και Cormack αντίστοιχα, κατασκεύασαν 
εργαστηριακά μοντέλα συστημάτων υπολογιστικής τομογραφίας για ιατρικές εφαρμογές, 
αλλά δεν προχώρησαν στην κατασκευή κλινικών συστημάτων. Η πρώτη μονάδα 
διαγνωστικής υπολογιστικής τομογραφίας που μπήκε σε κλινική χρήση σχεδιάστηκε από 
τον ερευνητή της Αγγλικής εταιρείας ΕΜΙ Godfrey N. Hounsfield και κατασκευάστηκε από 
την ΕΜΙ στις αρχές τις δεκαετίας του 1970. 

Η πρώτη εξέταση αξονικής τομογραφίας σε άνθρωπο πραγματοποιήθηκε την πρώτη 
Οκτωβρίου 1971 στο νοσοκομείο Atkinson Morley’s του Λονδίνου. Η ασθενής ήταν μια 
γυναίκα με πιθανό εγκεφαλικό όγκο και το αποτέλεσμα της εξέτασης ήταν τομές που 
ανακατασκευάστηκαν σε πίνακα 80 x 80. Κάθε σάρωση διαρκούσε περίπου πέντε 
λεπτά, όσο περίπου διαρκούσε και η ανακατασκευή της εικόνας. Τα σύγχρονα συστήματα 
έχουν τη δυνατότητα ανακατασκευής σε πίνακα 1024 x 1024 με χρόνους σάρωσης και 
ανακατασκευής μικρότερους του δευτερολέπτου. Το 1979 οι Hounsfield και Cormack 
κέρδισαν από κοινού το βραβείο Νόμπελ Ιατρικής «για την ανάπτυξη της υπολογιστικά 
υποβοηθούμενης τομογραφίας». 
Η τελική ένταση Ι μίας λεπτής μονοενεργειακής δέσμης ακτίνων Χ η οποία διέρχεται 
μέσα από ομοιογενές υλικό πάχους Δx με συντελεστή εξασθένησης μ έχοντας αρχική 
ένταση Ι0, δίνεται από τη σχέση: 
Αντίστοιχα, για μια λεπτή δέσμη που διέρχεται μέσα από ένα σύνθετο σώμα ισχύει: 
Το πρόβλημα της ανακατασκευής ενός αντικειμένου μπορεί να τεθεί ως η προσπάθεια 
υπολογισμού της συνάρτησης μ(x,y) που περιγράφει την κατανομή του (μέσου) συντελεστή 
εξασθένησης του αντικειμένου, από πολλαπλές προβολές. Κατά τη διαδικασία 
αυτή η αρχική ένταση Ι0 μπορεί να θεωρηθεί γνωστή (μέσω βαθμονόμησης του συστήματος 
εκπομπής) ενώ η εξερχόμενη ένταση Ι μπορεί να μετρηθεί με τη χρήση κατάλληλου 
συστήματος ανιχνευτών. 
Κάθε τομή της περιοχής ενδιαφέροντος απεικονίζεται σε έναν πίνακα διαστάσεων Ν x Ν. 
Σε κάθε κελί του πίνακα αντιστοιχίζεται μία απόχρωση του γκρι με βάση τον συντελεστή μ 
που υπολογίζεται για την αντίστοιχη περιοχή. Η πρώτη μέθοδος ανακατασκευής που 
χρησιμοποιήθηκε είναι η αλγεβρική μέθοδος, η οποία κάνει χρήση μεγάλου αριθμού 
επαναληπτικών πράξεων, η έναρξη των οποίων απαιτεί την ολοκλήρωση της καταγραφής 
του συνόλου των προβολών, κάτι που καθιστά τη μέθοδο πολύ χρονοβόρα. Για το λόγο 
αυτό στα σύγχρονα συστήματα η αλγεβρική μέθοδος έχει αντικατασταθεί από την 
επονομαζόμενη «μέθοδο οπισθοπροβολής με φιλτράρισμα των προβολών». Επίσης, στα 
συστήματα τελευταίας τεχνολογίας υπάρχει η δυνατότητα συνδυασμού της μεθόδου 
οπισθοπροβολής με επαναληπτικούς αλγορίθμους. Η διαδικασία αυτή είναι πιο χρονοβόρα 
σε σχέση με την αποκλειστική χρήση οπισθοπροβολής, δίνει όμως τη δυνατότητα για 
εικόνες χαμηλότερου θορύβου σε κλινικά αποδεκτό χρόνο ανακατασκευής. 
 
Οι διάφορες γενιές συστημάτων αξονικής τομογραφίας, καθορίζονται κυρίως από τη 
γεωμετρία σάρωσης για τη συλλογή των απαραίτητων δεδομένων εξασθένησης. 
Στους αξονικούς πρώτης γενιάς, η πηγή εξέπεμπε μια λεπτή δέσμη ακτίνων-
Χ δια μέσω του εξεταζόμενου προς το μοναδικό ανιχνευτή του συστήματος. Το σύστημα 
πηγής-ανιχνευτή εκτελούσε γραμμική κίνηση μέχρι να ολοκληρωθεί η προβολή και στη 
συνέχεια περιστρεφόταν κατά μία μοίρα και η διαδικασία επαναλαμβανόταν για την 
επόμενη προβολή. Η διάταξη ολοκλήρωνε την συνολική περιστροφή των 180 μοιρών σε 
περίπου πέντε λεπτά οπότε ξεκίναγε και ο αλγόριθμος της ανακατασκευής. Στα συστήματα 
δεύτερης γενιάς γινόταν χρήση γραμμικής διάταξης ανιχνευτών και 
αποκλίνουσας δέσμης (βεντάλια), με αποτέλεσμα η διαδικασία να επιταχυνθεί σημαντικά 
και να κυμαίνεται σε περίπου τριάντα δευτερόλεπτα για μια σάρωση. Ακόμα μεγαλύτερη 
μείωση στους χρόνους σάρωσης επέφερε ο σχεδιασμός των συστημάτων τρίτης γενιάς, 
ο οποίος είναι και ο επικρατέστερος στις μέρες μας. Η διάταξη των ανιχνευτών 
αποτελείται από εκατοντάδες στοιχεία τοξοειδώς τοποθετημένα και περιστρέφεται 
αντιδιαμετρικά της λυχνίας ακτίνωνΧ. Το εύρος της δέσμης καλύπτει όλη την περιοχή 
ενδιαφέροντος με αποτέλεσμα να μην απαιτείται πλέον γραμμική μετατόπιση παρά μόνο 
περιστροφή. Στους αξονικούς τέταρτης γενιάς η περιστρεφόμενη διάταξη 
ανιχνευτών αντικαταστάθηκε από σταθερή η οποία κάλυπτε όλο το δακτύλιο του 
συστήματος (360ο). 
Εκτός από τις παραπάνω διατάξεις, έχει επίσης αναπτυχθεί και μια πέμπτη γενιά 
συστημάτων, οι αξονικοί τομογράφοι δέσμης ηλεκτρονίων. Στα συστήματα αυτά 
μια δέσμη ηλεκτρονίων επιταχύνεται και κατόπιν εστιάζεται προς ένα στόχο σε σχήμα 
δακτυλίου. Κατά την πρόσπτωση στον στόχο παράγεται ακτινοβολία-Χ η οποία διέρχεται 
από τον εξεταζόμενο και κατόπιν ανιχνεύεται από το σύστημα τον ανιχνευτών το οποίο 
βρίσκεται αντιδιαμετρικά. Το σημείο εστίασης της δέσμης ηλεκτρονίων μπορεί να 
μεταβληθεί με τη χρήση ηλεκτρομαγνητών, προσομοιάζοντας έτσι μια περιστρεφόμενη 
πηγή ακτινοβολίας. Το γεγονός όμως της απουσίας μετακίνησης μηχανικών μερών καθιστά 
την περιστροφή της πηγής εντυπωσιακά ταχύτερη (περίπου δέκα φορές) σε σύγκριση με 
τους κλασσικούς αξονικούς τομογράφους. Για το λόγο αυτό τέτοια συστήματα 
χρησιμοποιούνται κυρίως σε καρδιακές εξετάσεις, αφού οι μικροί χρόνοι σάρωσης 
ελαχιστοποιούν την υποβάθμιση της εικόνας λόγω των κινήσεων της καρδιάς. 
 
Υπάρχουν τρείς διαφορετικοί τρόποι σάρωσης της περιοχής ενδιαφέροντος. Στην πρώτη 
περίπτωση η εξεταστική τράπεζα παραμένει ακίνητη κατά τη διάρκεια της ακτινοβόλησης. 
Μόλις ολοκληρωθεί η περιστροφή της λυχνίας και η λήψη των δεδομένων από τη 
συγκεκριμένη περιοχή, η τράπεζα μετακινείται στην επόμενη διαδοχική περιοχή 
ενδιαφέροντος και η διαδικασία επαναλαμβάνεται. Αυτό το είδος σάρωσης 
ονομάζεται αξονική σάρωση (axial) και ήταν ο αποκλειστικός τρόπος λειτουργίας των 
συστημάτων πρώτης και δεύτερης γενιάς. Στη δεύτερη περίπτωση πραγματοποιείται 
ταυτόχρονη περιστροφή της λυχνίας και μετακίνηση της τράπεζας, επομένως η περιοχή 
ενδιαφέροντος μετακινείται κατά τη διάρκεια της ακτινοβόλησης. Αυτό το είδος σάρωσης 
ονομάζεται ελικοειδής ή σπειροειδής σάρωση (helical/spiral) εξαιτίας της φαινόμενης 
μετακίνησης της πηγής ακτίνωνΧ ως προς τον εξεταζόμενο. Η επιλογή της 
ελικοειδούς σάρωσης υπάρχει σε όλα τα σύγχρονα συστήματα τρίτης και τέταρτης γενιάς 
και δίνει τη δυνατότητα ταχύτερης σάρωσης της περιοχής ενδιαφέροντος. 
Υπάρχουν τέλος και περιπτώσεις κατά τις οποίες πραγματοποιούνται πολλαπλές 
ακτινοβολήσεις και λήψεις δεδομένων της ίδιας περιοχής χωρίς μετακίνηση του κρεβατιού. 
Αυτό το είδος σάρωσης ονομάζεται δυναμική σάρωση και πραγματοποιείται σε ειδικές 
εξετάσεις. 
Όπως ήδη αναφέρθηκε, οι αξονικοί τομογράφοι κατηγοριοποιούνται σε γενιές, 
ανάλογα με τη μέθοδο συλλογής δεδομένων που χρησιμοποιούν. Στις μέρες μας υπάρχει 
μια επιπλέον κατηγοριοποίηση η οποία βασίζεται στον αριθμό τομών που το σύστημα 
μπορεί ταυτόχρονα να απεικονίσει έπειτα από μια περιστροφή της λυχνίας. Αν ως επίπεδο 
xy ορίσουμε το επίπεδο περιστροφής, τότε η εξεταστική τράπεζα και ο εξεταζόμενος 
κινούνται κατά μήκος του άξοναz. Στα συστήματα μονής τομής, υπάρχει μία σειρά 
ανιχνευτών κατά μήκος του άξοναz, με αποτέλεσμα τη δημιουργία μίας τομής ανά 
περιστροφή. Η δέσμη ακτίνων-Χ δε, έχει σχήμα βεντάλιας. 
 
Την τελευταία εικοσαετία, η εξέλιξη της τεχνολογίας επέτρεψε την δημιουργία 
συστημάτων πολλαπλών τομών, τα οποία έχουν τη δυνατότητα απεικόνισης περισσοτέρων 
από μια τομές ανά (axial) περιστροφή. Στα συστήματα αυτά, υπάρχουν περισσότερες 
σειρές ανιχνευτών κατά μήκος του άξονα z, με αποτέλεσμα την ταυτόχρονη δημιουργία 
περισσότερων τομών ανά περιστροφή. Η δέσμη ακτίνων-Χ έχει πλέον 
μεγαλύτερο εύρος και μοιάζει περισσότερο με κώνο. 
 
Ο αριθμός των τομών που ταυτόχρονα μπορεί να απεικονίσει ένα σύστημα δεν είναι 
απαραίτητα ίσος με τον αριθμό των σειρών ανιχνευτών που διαθέτει αλλά καθορίζεται από 
τον αριθμό των καναλιών δεδομένων (data channels) κατά μήκος του άξονα z. Τα δεδομένα 
από έναν ή περισσότερους ανιχνευτές συλλέγονται από ένα κανάλι δεδομένων και 
επεξεργάζονται. Ο αριθμός των ανιχνευτών που διαθέτει ένα σύστημα συγκεκριμένων 
τομών μπορεί να ποικίλει και εξαρτάται από τον κατασκευαστή. Το μικρότερο 
πάχος τομής που μπορεί να απεικονίσει ένα σύστημα είναι ίσο με το συνολικό πάχος των 
ανιχνευτών που συνδυάζονται σε ένα κανάλι. Τα κανάλια δεδομένων επίσης μπορούν να 
συνδυαστούν μεταξύ τους ώστε να απεικονιστούν τομές μεγαλύτερου πάχους. 
Οι αξονικοί τομογράφοι πολλαπλών τομών που έχουν κατασκευαστεί μέχρι σήμερα 
μπορούν να απεικονίσουν ταυτόχρονα μέχρι και 256 τομές και ακολουθούν τη γεωμετρία 
των συστημάτων τρίτης γενιάς, δηλαδή η διάταξη των ανιχνευτών περιστρέφεται 
αντιδιαμετρικά της λυχνίας. Η ανάπτυξή τους έχει επιφέρει σημαντικές αλλαγές στην 
κλινική χρήση της αξονικής τομογραφίας, όπως για παράδειγμα σημαντική αύξηση 
δυναμικών εξετάσεων, αγγειογραφικές και καρδιολογικές εξετάσεις, απεικόνιση αιμάτωσης 
εγκεφάλου κλπ. Η εξέλιξη αυτή δε σχετίζεται μόνο με την ανάπτυξη της τεχνολογίας των 
ανιχνευτών, αλλά και άλλων σημαντικών υποσυστημάτων όπως τα συστήματα 
επεξεργασίας δεδομένων, ο σχεδιασμός της λυχνίας ακτίνωνΧ και άλλων (Wambersie 
2008). Ωστόσο, τα νέα χαρακτηριστικά των συστημάτων αυτών απαιτούν προσεκτική 
μελέτη και αξιολόγηση ώστε η χρήση τους να γίνεται με τρόπο που θα εξασφαλίζει το 
βέλτιστο συνδυασμό μεταξύ ποιότητας εικόνας και δόσης στον εξεταζόμενο. Για το λόγο 
αυτό ακολουθεί μια συνοπτική περιγραφή των σημαντικότερων παραγόντων τα οποία 
επηρεάζουν τη δοσιμετρική τους συμπεριφορά των μοντέρνων συστημάτων. 
Όπως σε κάθε σύστημα ακτίνων-Χ, έτσι και στους αξονικούς τομογράφους, η ένταση και 
το φάσμα της ακτινοβολίας εξαρτάται από την υψηλή τάση και το ρεύμα της λυχνίας, το 
υλικό και τη γωνία της ανόδου καθώς και από το φιλτράρισμα της δέσμης. Στους αξονικούς 
τομογράφους, εκτός από το επίπεδο φίλτρο το οποίο χρησιμοποιείται για την επιθυμητή 
σκλήρυνση της δέσμης, γίνεται χρήση και επιπλέον φίλτρων τύπου «bowtie» για την 
διαμόρφωση του προφίλ της δέσμης στο επίπεδο xy. Τα σύγχρονα συστήματα διαθέτουν 
δύο ή τρία διαφορετικά τέτοια φίλτρα τα οποία προσαρμόζουν τη δέσμη ανάλογα με την 
περιοχή του σώματος (π.χ. κεφάλι ή κορμός) ή το μέγεθος του εξεταζομένου (π.χ. παιδί ή 
ενήλικας). Η διαμόρφωση της δέσμης κατά τον άξονα – z γίνεται με τη χρήση επίπεδων 
διαφραγμάτων ανάλογα με το επιθυμητό εύρος της δέσμης. 
 
Οι βασικοί παράγοντες που καθορίζουν τη δόση στον εξεταζόμενο είναι οι παράμετροι 
εξέτασης, όπως kV, mAs, το πεδίο απεικόνισης (field of view – FOV) και το εύρος σάρωσης. 
Τα μοντέρνα συστήματα έχουν τη δυνατότητα σάρωσης μεγάλων περιοχών σε ελάχιστα 
δευτερόλεπτα με αυξημένα mAs λόγω της μεγάλης θερμοχωρητικότητας της λυχνίας, κάτι 
που θα μπορούσε να οδηγήσει σε αυξημένες δόσεις. Ένας ακόμα παράγοντας που μπορεί 
να επηρεάσει έμμεσα τη δόση είναι το πάχος της απεικονιζόμενης τομής. Υπάρχει τάση για 
απεικόνιση όλο και λεπτότερων τομών το οποίο συνεπάγεται ότι, για να διατηρηθεί ο 
θόρυβος της εικόνας σταθερός, θα πρέπει να χρησιμοποιηθούν υψηλότερες τιμές mAs. Τα 
παραπάνω αναδεικνύουν την ανάγκη για προσεκτικό σχεδιασμό των κλινικών 
πρωτοκόλλων σάρωσης ιδιαίτερα στα μοντέρνα συστήματα. 
  
Μία σημαντική διαφορά μεταξύ μονοτομικών και πολυτομικών αξονικών τομογράφων 
έγκειται στην γεωμετρική ευαισθησία των ανιχνευτών τους. Αυτή διαχωρίζεται σε δύο 
κατηγορίες, την γεωμετρική ευαισθησία της επιφάνειας των ανιχνευτών και την γεωμετρική 
ευαισθησία κατά τον z άξονα. 
Η συνολική επιφάνεια των ανιχνευτών αποτελείται από τις ενεργές τους επιφάνειες και 
τα διάκενα μεταξύ τους. Στους πολυτομικούς τομογράφους τα διάκενα αυτά είναι 
περισσότερα αφού εκτείνονται και κατά το z άξονα (Εικόνα 9, Εικόνα 10). Ως γεωμετρική 
ευαισθησία της επιφάνειας των ανιχνευτών ορίζεται το πηλίκο της ενεργού περιοχής των 
ανιχνευτών προς τη συνολική τους επιφάνεια. Όπως είναι προφανές, το πηλίκο αυτό 
μειώνεται όσο μεγαλώνει ο αριθμός των σειρών ανιχνευτών που συμμετέχουν στον 
σχηματισμό εικόνας. Μια τυπική τιμή μείωσης της γεωμετρικής αυτής ευαισθησίας από ένα 
διτομικό σύστημα σε σύστημα 16 τομών παραπλήσιου σχεδιασμού, είναι περίπου 6%. 
Σημαντικότερη όμως μπορεί να είναι η επίδραση της γεωμετρικής ευαισθησίας κατά τον z-άξονα. 
Εξαιτίας των διαστάσεων της εστίας ακτίνων-Χ, το πεδίο ακτινοβολίας στα άκρα του 
παρουσιάζει μειωμένη ένταση, γνωστή ως παρασκιά. Στα μονοτομικά συστήματα η 
παρασκιά ανιχνεύεται μαζί με την υπόλοιπη δέσμη και συμμετέχει στο σχηματισμό εικόνας. 
Αν κάτι τέτοιο συνέβαινε και στα πολυτομικά συστήματα, οι περιφερειακοί 
ανιχνευτές που θα συνέλεγαν την παρασκιά θα δεχόντουσαν σήμα μικρότερης έντασης από 
τους κεντρικούς κάτι που θα προκαλούσε προβλήματα στο σχηματισμό εικόνας. Για το λόγο 
αυτό, οι κατευθυντήρες της δέσμης στα πολυτομικά συστήματα δημιουργούν πεδίο 
μεγαλύτερο από το εύρος των ενεργών ανιχνευτών έτσι ώστε αυτοί να ακτινοβολούνται 
ομοιόμορφα. Ως γεωμετρική ευαισθησία κατά τον zάξονα ορίζεται το πηλίκο 
της επιφάνειας των ενεργών ανιχνευτών επί του zάξονα προς την επιφάνεια που καλύπτει 
όλο το προφίλ της δέσμης ακτινοβολίας στον ίδιο άξονα. Στα μονοτομικά συστήματα η γεωμετρική ευαισθησία είναι γενικά 
κοντά στο 100%. Τα πολυτομικά συστήματα χρησιμοποιούν γενικά προφίλ δέσμης με εύρος 
στο ήμισυ της μέγιστης έντασης κατά 23 mm μεγαλύτερο από το μήκος των ενεργών ανιχνευτών, ανεξάρτητα από το εύρος της δέσμης. 
Συνεπώς η γεωμετρική τους ευαισθησία είναι χειρότερη για μικρά εύρη δέσμης και 
βελτιώνεται όσο το πάχος της δέσμης μεγαλώνει. Για παράδειγμα, δημοφιλές σύστημα 16 
τομών για ονομαστικό πάχος δέσμης 20 mm έχει γεωμετρική ευαισθησία 97% η οποία 
πέφτει στο 54% για πάχος δέσμης 1,25 mm. Για δεδομένο πάχος 
απεικονιζόμενης τομής, όσο μεγαλύτερος ο αριθμός των τομών που απεικονίζει 
ταυτόχρονα ένα σύστημα τόσο βελτιώνεται η γεωμετρική ευαισθησία, λόγω του 
μεγαλύτερου εύρους δέσμης. 
 
Η γεωμετρική ευαισθησία κατά τον z άξονα στα πολυτομικά συστήματα, κυμαίνεται 
γενικά μεταξύ 80-98% για ονομαστικό εύρος δέσμης πάνω από 10 mm, μεταξύ 55-75% για 
εύρος δέσμης περίπου 5 mm και μπορεί να είναι κάτω από 25% για εύρος δέσμης μεταξύ 1-
2 mm. Η διατήρηση του επίπεδου θορύβου και της ποιότητας εικόνας στα ίδια επίπεδα 
όταν η γεωμετρική ευαισθησία μειώνεται, συνεπάγεται αναγκαστική αντίστοιχη αύξηση 
των στοιχείων έκθεσης και επομένως της δόσης στον εξεταζόμενο. 
 
Κατά τις ελικοειδείς σαρώσεις απαιτείται η λήψη αριθμού δεδομένων έξω από τα όρια 
της περιοχής ενδιαφέροντος τα οποία χρησιμοποιούνται για την ανακατασκευή της πρώτης 
και τελευταίας τομής. Στα μονοτομικά συστήματα χρειάζεται γενικά μισή έως μία 
περιστροφή έξω από κάθε όριο της περιοχής ενδιαφέροντος, ενώ στα πολυτομικά ο 
αριθμός των πρόσθετων περιστροφών εξαρτάται από μέθοδο ανακατασκευής, το Pitch και 
το απεικονιζόμενο πάχος τομής. Για κάθε επιπλέον περιστροφή η επιπλέον ακτινική 
επιβάρυνση είναι μεγαλύτερη στους πολυτομικούς αξονικούς τομογράφους λόγω του 
μεγαλύτερου γενικά εύρους του πεδίου ακτινοβολίας κατά τον άξονα z. Το 
ποσοστό της αύξησης λόγω του φαινομένου αυτού το οποίο ονομάζεται «overranging», 
είναι μεγαλύτερο όταν η περιοχή ενδιαφέροντος είναι μικρή. Για παράδειγμα, για 
ονομαστικό εύρος πεδίου 20 mm με μία επιπλέον περιστροφή σε κάθε άκρη της περιοχής 
ενδιαφέροντος, η αύξηση στην ενεργό δόση είναι της τάξης του 10% για περιοχή 40 cm, 
ενώ ανεβαίνει σε περίπου 40% για περιοχή ενδιαφέροντος 10cm. Για το λόγο 
αυτό σάρωση μιας περιοχής είναι καλό να μη γίνεται με επιμέρους ακτινοβολήσεις αλλά με 
μια ενιαία σάρωση, όσο αυτό είναι εφικτό. Στην περίπτωση που είναι απαραίτητο να 
πραγματοποιηθούν σαρώσεις μικρών διαδοχικών περιοχών, είναι καλό να εξετάζεται η 
δυνατότητα πραγματοποίησής τους με axial σάρωση. 
Μέχρι πρότινος τα στοιχεία έκθεσης μιας εξέτασης παρέμεναν σταθερά κατά τη διάρκεια της σάρωσης 
και ήταν αυτά που είχαν προεπιλεγεί κατά την προετοιμασία της. Τα τελευταία χρόνια όμως έχουν αναπτυχθεί 
τεχνικές διαμόρφωσης των mA κατά τη διάρκεια της σάρωσης, με σκοπό τη βελτιστοποίηση 
της ακτινοπροστασίας των εξεταζομένων και την επίτευξη σταθερής ποιότητας εικόνας. Η 
γενική φιλοσοφία των τεχνικών αυτών στηρίζεται στην αυξομείωση του ρεύματος της 
λυχνίας με τρόπο που σχετίζεται με την απορρόφηση του εξεταζομένου τη δεδομένη 
χρονική στιγμή. Οι τεχνικές λεπτομέρειες αυτών των συστημάτων ποικίλουν ανάλογα με 
τον κατασκευαστή, αλλά γενικά στηρίζονται σε δεδομένα απορρόφησης που προκύπτουν 
από την ή τις ακτινογραφίες εντοπισμού ή και, σε 
πραγματικό χρόνο, δεδομένα απορρόφησης από τις περιστροφές που προηγήθηκαν. Η 
διαμόρφωση πραγματοποιείται σε 2 επίπεδα. Η γωνιακή διαμόρφωση αυξομειώνει τα mA 
για να ισοσταθμήσει τις διαφορές στην απορρόφηση σε ένα επίπεδο του εξεταζομένου, 
κυρίως λόγω του διαφορετικού πάχους. Η διαμήκης (κατά τον άξονα z) 
διαμόρφωση αντισταθμίζει τις διαφορές στην απορρόφηση των διαφορετικών περιοχών 
σάρωσης στον εξεταζόμενο.  
Τα περισσότερα συστήματα κάνουν ταυτόχρονη χρήση των δύο παραπάνω τεχνικών 
διαμόρφωσης, με τελικό αποτέλεσμα αντίστοιχο με αυτό που παρουσιάζεται στην Εικόνα 
15. Σημαντική για τη λειτουργία του συστήματος διαμόρφωσης των mA είναι η επιλογή της 
αντίστοιχης παραμέτρου αναφοράς. Το είδος της παραμέτρου αυτής (δείκτης θορύβου, 
mAs αναφοράς κλπ) εξαρτάται από τον κατασκευαστή και δίνει στον χρήστη την 
δυνατότητα να ορίσει μια τιμή αναφοράς που σχετίζεται με την ποιότητα εικόνας και τη 
δόση στον εξεταζόμενο. Μεταβολή της παραμέτρου από το χρήστη με σκοπό τη βελτίωση 
της ποιότητας εικόνας (μείωση θορύβου), συνεπάγεται αύξηση των mA σάρωσης και της 
δόσης στον εξεταζόμενο και το αντίστροφο. 
 
Τα τελευταία χρόνια έχουν αναπτυχθεί επιπλέον συστήματα διαμόρφωσης των 
παραμέτρων έκθεσης. Τα σημαντικότερα είναι το σύστημα διαμόρφωσης των mA με βάση 
το, σε πραγματικό χρόνο, ηλεκτροκαρδιογράφημα του εξεταζομένου το οποίο 
χρησιμοποιείται για μείωση της δόσης σε καρδιολογικές εξετάσεις, το σύστημα 
διαμόρφωσης για την προστασία ακτινοευαίσθητων οργάνων, το οποίο μειώνει τα mA του 
συστήματος όταν προς τη πλευρά της λυχνίας βρίσκονται όργανα όπως τα μάτια, το 
γυναικείο στήθος κλπ, καθώς και συστήματα τα οποία επιλέγουν αυτόματα τα βέλτιστα kV 
της σάρωσης, χωρίς βέβαια να υπάρχει αυξομείωση τους κατά τη διάρκεια των 
περιστροφών της λυχνίας. 
Ο κυριότερος περιγραφητής δόσης στην αξονική τομογραφία επινοήθηκε στις αρχές της 
δεκαετίας του 1980 και είναι ο δείκτης δόσης αξονικής τομογραφίας, o οποίος στη γενική του μορφή ορίζεται για μια 
axial τομή ως εξής: 
όπου D(z) το προφίλ της απορροφούμενης δόσης κατά τον άξονα – z, N o αριθμός των 
ταυτόχρονα απεικονιζόμενων τομών κατά τη σάρωση (ή αριθμός των χρησιμοποιούμενων 
καναλιών δεδομένων) και Τ το πάχος των απεικονιζόμενων τομών (ή το εύρος που καλύπτει 
κάθε κανάλι δεδομένων κατά τον άξονα – z). Επομένως το γινόμενο ΝΤ είναι ίσο το  
ονομαστικό εύρος της δέσμη ακτίνων – Χ. Η συνήθης μονάδα μέτρησης του CTDI είναι το 
mGy. 
Το CTDI μετράται με την πραγματοποίηση μίας axial σάρωσης με μία περιστροφή της 
λυχνίας και υπολογίζεται διαιρώντας το ολοκλήρωμα της απορροφούμενης δόσης κατά τον 
άξονα – z με το ονομαστικό εύρος της δέσμης. Το CTDI αντιπροσωπεύει μια εκτίμηση της μέσης 
απορροφούμενης δόσης στην κεντρική περιοχή του ακτινοβολούμενου όγκου από μία 
σειρά διαδοχικών περιστροφών και ακτινοβολήσεων. 
Το εύρος ολοκλήρωσης του CTDI το οποίο έχει επικρατήσει και χρησιμοποιείται σχεδόν 
κατά κανόνα είναι αυτό των 100 mm, επομένως το αντίστοιχο CTDI είναι: 
Η μέτρησή του πραγματοποιείται συνήθως με τη χρήση θαλάμων ιοντισμού τύπου «pencil» 
με ενεργό μήκος 100 mm και όγκο 3 cm3, το μέσο του οποίου 
τοποθετείται στο επίπεδο περιστροφής της λυχνίας και επομένως στο κέντρο της δέσμης 
ακτίνων Χ. Η μέτρησή του μπορεί να πραγματοποιηθεί με το δοσίμετρο τοποθετημένο είτε 
στον αέρα στο κέντρο περιστροφής της λυχνίας, είτε μέσα σε κατάλληλο ομοίωμα. Το 
αποτέλεσμα της μέτρησης του CTDI στον αέρα ονομάζεται CTDIair και είναι δείκτης της 
παροχής ακτινοβολίας του συστήματος. Ακολουθεί περιγραφή των μετρούμενων μεγεθών 
σε δοσιμετρικά ομοιώματα αξονικής τομογραφίας. 
 
Δύο είναι τα ομοιώματα τα οποία χρησιμοποιούνται σε μετρήσεις δόσης στην αξονική 
τομογραφία. Είναι κατασκευασμένα από το υλικό PMMA (polymethylmethacrylate) και 
έχουν μήκος περίπου 150 mm. Το ομοίωμα το οποίο χρησιμοποιείται για τις εξετάσεις 
κεφαλιού και τις παιδιατρικές εξετάσεις έχει διάμετρο 16 cm ενώ το ομοίωμα που 
χρησιμοποιείται για τις εξετάσεις κορμού έχει διάμετρο 32 cm. Τα ομοιώματα έχουν οπές 
στο κέντρο και στην περιφέρεια (1 cm από την εξωτερική επιφάνεια) στις οποίες μπορεί να 
τοποθετηθεί ο pencil θάλαμος ιοντισμού. 
Κατά τη διάρκεια μιας axial σάρωσης, η δόση στην περιφέρεια διαφέρει από τη δόση 
στην κεντρική περιοχή του εξεταζομένου ή του ομοιώματος. Το μέγεθος το οποίο 
χρησιμοποιείται για την εκτίμηση της μέσης δόσης στο επίπεδο σάρωσης από μία axial 
σάρωση, ονομάζεται σταθμισμένο CTDI. Για τον υπολογισμό του, το ομοίωμα τοποθετείται 
στο κέντρο του πεδίου και πραγματοποιείται μέτρηση του CTDI100 τόσο στο κέντρο όσο και 
στις τέσσερις περιφερειακές θέσεις του ομοιώματος. To CTDIw δίνεται από τη 
σχέση: 
όπου CTDIc το CTDI100 στο κέντρο του ομοιώματος και CTDIp η μέση τιμή των αντίστοιχων 
τιμών στις τέσσερις περιφερειακές θέσεις. Η συνήθης μονάδα μέτρησης του CTDIw είναι 
επίσης το mGy. 
Για να εκτιμηθεί η δόση από ένα κλινικά χρησιμοποιούμενο πρωτόκολλο στο οποίο 
πραγματοποιούνται περισσότερες από μια διαδοχικές περιστροφές της λυχνίας, πρέπει 
απαραίτητα να ληφθούν υπόψη τυχόν επικαλύψεις ή κενά μεταξύ των διαδοχικών πεδίων 
ακτινοβολίας. Στην περίπτωση διαδοχικών axial σαρώσεων, το κατά πόσο αυτά 
δημιουργούνται καθορίζεται από την μετακίνηση του κρεβατιού σε 
σχέση με το ονομαστικό εύρος της δέσμης (ΝΤ). Κενά δημιουργούνται όταν η μετακίνηση 
του κρεβατιού είναι μεγαλύτερη από το εύρος της δέσμης, ενώ στην αντίθετη περίπτωση 
υπάρχει επικάλυψη των διαδοχικών σαρώσεων. Στην περίπτωση ελικοειδούς σάρωσης, η 
κατάσταση περιγράφεται από τον επονομαζόμενο παράγοντα pitch, ο οποίος 
ισούται με τον λόγο της μετακίνησης του κρεβατιού ανά περιστροφή προς το ονομαστικό 
εύρος της δέσμης, δηλαδή pitch = I/(NT). 
Το μέγεθος το οποίο χρησιμοποιείται για την εκτίμηση της μέσης δόσης στην 
ακτινοβολούμενη περιοχή από μια σειρά διαδοχικών axial σαρώσεων ή μια ελικοειδή 
σάρωση, ονομάζεται ογκομετρικό CTDI και υπολογίζεται ως εξής: 
Πρέπει εδώ να τονιστεί ότι το CTDIvol που υπολογίζεται με τα στοιχεία έκθεσης ενός 
πρωτοκόλλου σάρωσης, δεν είναι ίσο με τη δόση που δέχεται ο εξεταζόμενος στην περιοχή 
σάρωσης κατά την εφαρμογή του πρωτοκόλλου για τους εξής κυρίως 
λόγους: 
Κατά τη μέτρηση του CTDIw, ο θάλαμος ιοντισμού συλλέγει σήμα τόσο από την 
πρωτογενή δέσμη όσο και από σκεδαζόμενη ακτινοβολία. Η τελευταία όμως εκτείνεται 
σε μεγαλύτερο εύρος από το μήκος των 100 mm του θαλάμου, ακόμα και εκτός του 
ομοιώματος. Το φαινόμενο αυτό γίνεται ακόμα πιο σημαντικό όσο μεγαλώνει το εύρος 
τη δέσμης. Επομένως, το μετρούμενο CTDIw δεν είναι ίσο με τη μέση δόση στο επίπεδο 
σάρωσης του ομοιώματος από την axial σάρωση, αλλά αποτελεί μια υποεκτίμησή της. 
Τα χρησιμοποιούμενα ομοιώματα διαμέτρου 16 και 32 cm δεν ισοδυναμούν σε ότι 
αφορά την απορρόφηση ακτινοβολίας με τις αντίστοιχες ανατομικές περιοχές του 
εξεταζομένου (κεφάλι και κορμός). Επομένως, ακόμα και αν ήταν εφικτή ή ακριβής 
εκτίμηση της δόσης στο ομοίωμα, αυτή δε θα ισοδυναμούσε με τη δόση στον 
εξεταζόμενο. 
Ωστόσο, η χρήση του CTDIvol ως περιγραφητής δόσης στην αξονική τομογραφία έχει 
καθιερωθεί αφού είναι μέγεθος σχετικά εύκολα μετρήσιμο, το οποίο συνδέεται όπως θα 
δούμε με τη δόση στον εξεταζόμενο. Μπορεί επίσης να χρησιμοποιηθεί για τον ποιοτικό 
έλεγχο των αξονικών τομογράφων αλλά και ως μέγεθος αναφοράς για μελέτες σύγκρισης 
μεταξύ διαφορετικών πρωτοκόλλων ή συστημάτων και για τον προσδιορισμό Διαγνωστικών 
Επιπέδων Αναφοράς στην αξονική τομογραφία. Για τους λόγους αυτούς στα μοντέρνα 
συστήματα αξονικής τομογραφίας, η τιμή του CTDIvol υπολογίζεται αυτόματα και παρέχεται 
ως πληροφορία είτε πριν είτε και μετά το τέλος της εξέτασης σε ειδική αναφορά που 
δημιουργείται από το σύστημα (poststudy data page). 
Για να περιγραφεί πιο ολοκληρωμένα η συνολική αποδιδόμενη από την ακτινοβολία 
ενέργεια σε μια εξέταση αξονικής τομογραφίας, η απορροφούμενη δόση μπορεί να 
ολοκληρωθεί κατά μήκος της περιοχής σάρωσης. Το μέγεθος το οποίο προκύπτει 
ονομάζεται γινόμενο δόσηςμήκους και δίνεται από τη σχέση: 
όπου l το μήκος σάρωσης στον εξεταζόμενο κατά τον άξονα – z. Εφόσον το l μετράται 
συνήθως σε cm οι μονάδες μέτρησης του DLP είναι mGy∙cm. Με δεδομένο ότι το DLP 
αντικατοπτρίζει τη συνολική ενέργεια που απορροφάται από τον εξεταζόμενο, συνδέεται 
με το πιθανό βιολογικό αποτέλεσμα από την ακτινοβολία και την ενεργό δόση που 
αποδίδεται σε αυτόν. Για τον λόγο αυτόν το DLP επίσης υπολογίζεται και παρέχεται ως 
πληροφορία στους σύγχρονους αξονικούς τομογράφους. Τέλος, το DLP και το CTDIvol 
χρησιμοποιούνται ως τα δοσιμετρικά μεγέθη για τον καθορισμό των Διαγνωστικών 
Επιπέδων Αναφοράς στην αξονική τομογραφία. 
Όπως ήδη αναφέρθηκε, η τιμή του CTDIvol από μια σάρωση δεν συμπίπτει με την 
απορροφούμενη δόση στη ακτινοβολούμενη περιοχή του εξεταζόμενου. Η τελευταία 
εξαρτάται από αρκετούς παράγοντες, μεταξύ των οποίων το μέγεθος και η σύσταση της 
υπό εξέταση περιοχής. Για την ακριβέστερη σε σχέση με το CTDIvol εκτίμηση της 
απορροφούμενης δόσης στον εξεταζόμενο, μπορεί να χρησιμοποιηθεί η παράμετρος 
γνωστή ως size specific dose estimate – SSDE. Το μέγεθος αυτό προκύπτει από 
πολλαπλασιασμό του CTDIvol με παράγοντες οι οποίοι εξαρτώνται από τις διαστάσεις της 
υπό εξέτασης περιοχής, όπως αυτές μετρώνται στις τομογραφικές εικόνες. Αξίζει να 
σημειωθεί ότι για σωματομετρικά χαρακτηριστικά τυπικών ενηλίκων εξεταζόμενων, το 
SSDE μπορεί να είναι δύο έως τρεις φορές υψηλότερο από το CTDIvol. 
 Για την εκτίμηση της ενεργού δόσης στον εξεταζόμενο από εξέταση αξονικής 
τομογραφίας, είναι απαραίτητο να υπολογιστούν οι απορροφημένες δόσεις σε σειρά 
οργάνων του ανθρώπινου σώματος. Κάτι τέτοιο είναι εφικτό με τη χρήση 
υπολογιστικών μεθόδων με κώδικα Monte Carlo. Υπάρχουν εμπορικά διαθέσιμα 
προγράμματα τα οποία με την εισαγωγή των δεδομένων της εξέτασης (τύπος συστήματος, 
στοιχεία έκθεσης, περιοχή σάρωσης κλπ) δίνουν τη δυνατότητα υπολογισμού της δόσης σε 
μεμονωμένα όργανα αλλά και της ενεργού δόσης σε τυπικούς ενήλικες η παιδιατρικούς 
εξεταζόμενους. Επίσης, έχουν δημοσιευτεί συντελεστές μετατροπής του DLP σε ενεργό 
δόση. Οι συντελεστές αυτοί εξαρτώνται από την περιοχή σάρωσης και δίνουν 
τη δυνατότητα για μια πιο αδρή εκτίμηση της ενεργού δόσης. 
Όπως ήδη αναφέρθηκε, ο θάλαμος ιοντισμού με ενεργό μήκος 100 mm δεν μπορεί να 
συλλέξει το σύνολο του προφίλ της ακτινοβολίας στον άξοναz κατά τη δοσιμετρία σε 
ομοίωμα. Κάτι τέτοιο θα ήταν θεωρητικά εφικτό αν η μέτρηση του CTDI πραγματοποιείτο 
με θάλαμο ιοντισμού αλλά και ομοίωμα απείρου μήκους, οπότε το αντίστοιχο μετρούμενο 
μέγεθος θα ήταν το CTDI∞. Ο λόγος CTDI100/ CTDI∞ εκφράζει το ποσοστό της συνολικής 
ακτινοβολίας που συλλέγεται από τον θάλαμο κατά την μέτρηση του CTDI και ονομάζεται 
απόδοση της μέτρησης. Η απόδοση εξαρτάται κυρίως από το είδος του ομοιώματος 
(κεφαλιού ή σώματος), από τη θέση μέτρησης (κεντρική ή περιφερειακή) και φυσικά από το 
εύρος της δέσμης των ακτίνωνΧ. Σε ότι αφορά το ομοίωμα, η απόδοση είναι μικρότερη στο 
ομοίωμα σώματος και για μέτρηση στο κέντρο σε σχέση με τη περιφέρεια. Η εξάρτηση της 
απόδοσης του σταθμισμένου CTDI100 από το εύρος της δέσμης ακτίνωνΧ με υψηλή τάση 
120 kVp φαίνεται στην Εικόνα 17 (Boone 2007). Για εύρος δέσμης μέχρι και περίπου 40 mm 
η απόδοση είναι σχετικά σταθερή, στη συνέχεια μειώνεται πιο έντονα μέχρι τα 80 mm. Από 
εκεί και πέρα παρατηρείται ραγδαία μείωση της απόδοσης όσο το εύρος της δέσμης 
μεγαλώνει. 
Τα συστήματα μέχρι και 64 τομών γενικά χρησιμοποιούν μέγιστο εύρος δέσμης 
μικρότερο των 40 mm. Από τη σχετικά σταθερή απόδοση που παρουσιάζει η μέτρηση του 
CTDI μέχρι αυτό το εύρος συνεπάγεται ότι η δοσιμετρία με θαλάμους ενεργού μήκους 100 
mm μπορεί να πραγματοποιηθεί σε αυτά τα συστήματα με τον ίδιο τρόπο και τις ίδιες 
ανακρίβειες όπως και στους μονοτομικούς αξονικούς τομογράφους (ΙΑΕΑ 2011). Για να 
ξεπεραστεί το πρόβλημα στις μεγαλύτερες από 40 mm δέσμες, προτείνεται μια 
τροποποιημένη εκδοχή του ορισμού του CTDI100 (IEC 2010): 
όπου η έκφραση ref αντιστοιχεί στη δέσμη αναφοράς εύρους 20 mm ή τη πλησιέστερη 
χαμηλότερη τιμή σε αυτή. 
Συμπερασματικά, για τη εκτίμηση της τιμής του CTDI100 σε ομοίωμα όταν η δέσμη έχει 
εύρος (Ν∙Τ) μεγαλύτερο των 40 mm, πραγματοποιείται μέτρηση στο ομοίωμα του CTDI100 
με το εύρος δέσμης αναφοράς των 20 mm. Η τιμή αυτή διορθώνεται με τον λόγο των τιμών 
CTDIair,N∙T προς CTDIair,20mm, όπου η πρώτη είναι η τιμή του CTDI στον αέρα για εύρος δέσμης 
(Ν∙Τ) ενώ η δεύτερη είναι η τιμή του CTDI στον αέρα για το εύρος δέσμης αναφοράς των 20 
mm. Σε ότι αφορά τη μέτρηση του CTDI στον αέρα, στις περιπτώσεις που η δέσμη (Ν∙Τ) 
είναι μικρότερη από 60 mm πραγματοποιείται μέτρηση του CTDIair,100. Στη περίπτωση που η 
δέσμη (Ν∙Τ) είναι μεγαλύτερη, πρέπει να εξασφαλιστεί ότι η μέτρηση στον αέρα θα 
συμπεριλάβει όλο το προφίλ της δέσμης. Για το λόγο αυτό η ολοκλήρωση της δόσης γίνεται 
σε μήκος τουλάχιστον 40 mm μεγαλύτερο από το (Ν∙Τ). Αυτό είναι εφικτό με δύο ή 
περισσότερες διαδοχικές μετρήσεις κατά μήκος του άξοναz με αντίστοιχες μετακινήσεις 
της εξεταστικής τράπεζας. 
Εικόνα 18. Μέτρηση του CTDI στον αέρα δέσμης μεγάλου εύρους με δύο (α) ή τρεις (β) ακτινοβολήσεις. Τα 
αντίστοιχα μήκη ολοκλήρωσης της δόσης είναι 200 mm και 300 mm. 
Τα τελευταία χρόνια, εκτός από τους pencil θαλάμους ιοντισμού χρησιμοποιούνται στη 
δοσιμετρία αξονικών τομογράφων και άλλα είδη ανιχνευτών, όπως ανιχνευτές στερεάς 
κατάστασης (Bauhs 2008). Οι ανιχνευτές αυτοί έχουν μικρό ενεργό όγκο και με τη χρήση 
κατάλληλου λογισμικού και μετακίνησης της εξεταστικής τράπεζας κατά την ακτινοβόληση 
μπορούν να απεικονίσουν το προφίλ της δέσμης ακτίνωνΧ. Ωστόσο τα αποτελέσματα 
τέτοιων μετρήσεων απαιτούν διερεύνηση εξαιτίας της ενεργειακής και γωνιακής εξάρτησης 
των ανιχνευτών στερεάς κατάστασης. 
 
Μετά την εισαγωγή της έννοιας των ΔΕΑ σε επίπεδο ευρωπαϊκής νομοθεσίας με την 
οδηγία 97/43/EURATOM, αυτά έχουν χρησιμοποιηθεί τόσο σε Ευρωπαϊκό όσο και εθνικό επίπεδο 
από πολλές χώρες ως εργαλείο ακτινοπροστασίας για εξετάσεις αξονικής τομογραφίας. 
Στις πρώτες σχετικές οδηγίες τις ευρωπαϊκής ένωσης, ως δοσιμετρικά μεγέθη είχαν χρησιμοποιηθεί τα CTDIw και 
DLP. Πλέον όμως το CTDIw έχει αντικατασταθεί από το CTDIvol ως μέγεθος το οποίο 
περιγράφει καλύτερα τη μέση δόση στον εξεταζόμενο στη περιοχή της σάρωσης. Σε ότι 
αφορά το DLP, σε ορισμένες περιπτώσεις τα σχετικά ΔΕΑ αναφέρονται στην τιμή DLP μιας 
τυπικής σάρωσης της περιοχής ενδιαφέροντος ενώ σε άλλες 
αναφέρονται στην συνολική τιμή DLP για ολόκληρη την εξέταση. 
 
Το πεδίο της επεμβατικής καρδιολογίας έχει γνωρίσει ιδιαίτερη άνθιση τα τελευταία 
χρόνια. Η εξέλιξη της σχετικής τεχνολογίας και ο ικανότητες των επεμβατικών καρδιολόγων 
έχουν οδηγήσει στην ανάπτυξη τεχνικών για την αντιμετώπιση προβλημάτων που 
σχετίζονται τόσο με την αιμοδυναμική όσο και με τη ηλεκτροφυσιολογική λειτουργία της 
καρδιάς και τα οποία στα παρελθόν είτε δεν ήταν αντιμετωπίσιμα είτε απαιτούσαν 
χειρουργική επέμβαση. 
Η πρώτη εφαρμογή επεμβατικής καρδιολογίας πραγματοποιήθηκε το 1958 και 
αφορούσε στεφανιογραφία η οποία πραγματοποιήθηκε με την είσοδο καθετήρων στη 
βραχιόνιο αρτηρία. Σύντομα ακολούθησε η χρήση της μηριαίας αρτηρίας και 
η ανάπτυξη καθετήρων από θερμοπλαστικό υλικό, οπότε και εισήχθη η μέθοδος 
στεφανιογραφίας η οποία στις μέρες μας είναι η πλέον διαδεδομένη. Η 
πρώτη διαδερμική στεφανιαία αγγειοπλαστική σε άνθρωπο πραγματοποιήθηκε στη Ζυρίχη 
το 1977 και σύντομα δημοσιεύτηκαν τα αποτελέσματα των 50 πρώτων περιστατικών, 
η οποία έγινε αποδεκτή με ενθουσιασμό. Η ραγδαία εξέλιξη των 
χρησιμοποιούμενων υλικών και των τεχνικών της μεθόδου που ακολούθησε, οδήγησαν 
σύντομα στην αναγνώριση της ως εναλλακτική λύση στην αντιμετώπιση της στεφανιαίας νόσου. 
Στο πεδίο της ηλεκτροφυσιολογίας, οι καθετήρες χρησιμοποιήθηκαν αρχικά για μελέτη 
και καταγραφή της καρδιακής λειτουργίας στα τέλη της δεκαετίας του 1960. 
Ωστόσο η χειρουργική αντιμετώπιση ήταν η κυριότερη μη φαρμακευτική 
μέθοδος αποκατάστασης των ευρημάτων, μέχρι τις αρχές του 1980 οπότε και τυχαία 
διαπιστώθηκε η δυνατότητα θεραπευτικής χρήσης ηλεκτρικού ρεύματος μέσω ηλεκτροδίων 
τα οποία εισέρχονταν στην περιοχή της καρδιάς δια μέσω καθετήρων. 
Κατά τις πρώτες εφαρμογές, περιοχές τις καρδιάς οι οποίες ήταν υπεύθυνες είτε για τη 
δημιουργία είτε για την μετάδοση παθολογικών ηλεκτρικών σημάτων, καταλύονταν με 
ηλεκτρικό ρεύμα με τη χρήση ενός ηλεκτροδίου τοποθετημένο στην περιοχή δια μέσω 
αγγειακών καθετήρων και ενός επιφανειακού ηλεκτροδίου. 
Σύντομα όμως επικράτησε η τεχνική της κατάλυσης με ραδιοσυχνότητες, 
κατά την οποία η κατάλυση του καρδιακού ιστού επιτυγχάνεται 
με τα θερμικά τραύματα που προκαλούνται από υψίσυχνο (500 – 750 Hz) ημιτονοειδές 
ρεύμα. 
Στις μέρες μας η επεμβατική καρδιολογία αποτελεί την μέθοδο επιλογής για πλήθος 
διαγνωστικών και θεραπευτικών εφαρμογών. Στο πεδίο της αιμοδυναμικής λειτουργίας της 
καρδιάς, εκτός από την διαγνωστική στεφανιογραφία και την στεφανιοπλαστική, οι 
επεμβατικοί καρδιολόγοι είναι σε θέση να πραγματοποιήσουν τοποθέτηση ειδικού 
μεταλλικού νάρθηκα (stent) ο οποίος συντελεί στην διατήρηση της βατότητας της αρτηρίας. 
Επίσης, με τη χρήση καθετήρων πραγματοποιούνται επεμβάσεις για την επιδιόρθωση 
καρδιακών βαλβίδων (βαλβιδοπλαστική), κυρίως της αορτικής και της μιτροειδούς. 
Ασθενείς οι οποίοι διατρέχουν υψηλό κίνδυνο αιφνιδίου καρδιακού 
θανάτου μπορούν να υποβληθούν σε ακτινοσκοπικά καθοδηγούμενη εμφύτευση 
απινιδωτή. Τέλος, η θεραπεία καρδιακού επανασυγχρονισμού με εμφύτευση 
αμφικοιλιακού βηματοδότη έχει αποδειχτεί πολύτιμη στην περίπτωση ασθενών με 
καρδιακή ανεπάρκεια, οι οποίοι παρουσιάζουν απώλεια συγχρονισμού στη συστολή της 
δεξιάς και της αριστερής κοιλίας. 
 
Ένα τυπικό ακτινολογικό σύστημα επεμβατικής καρδιολογίας παρουσιάζεται στην 
Εικόνα 19. Τα κυριότερα τμήματα ενός τέτοιου συστήματος είναι τα εξής: 
η κεφαλή της λυχνίας ακτίνωνΧ η οποία περιλαμβάνει επίσης το σύστημα 
διαφραγμάτων και φιλτραρίσματος της δέσμης καθώς και το θάλαμο ιοντισμού για 
τη μέτρηση του γινομένου δόσηςεπιφάνειας (DoseArea Product – DAP) 
Το σύστημα σχηματισμού εικόνας (ενισχυτής εικόνας ή επίπεδος ανιχνευτής) 
Ο βραχίονας τύπου Carm 
Η γεννήτρια του συστήματος 
Η εξεταστική τράπεζα 
Το σύστημα επεξεργασίας και αποθήκευσης εικόνας 
Οι οθόνες απεικόνισης 
Οι ιδιαιτερότητες των επεμβατικών διαδικασιών έχουν επιβάλει τη θέσπιση ειδικών 
προδιαγραφών για τα ακτινολογικά συστήματα που χρησιμοποιούνται κατά την 
πραγματοποίησή τους. Στη συνέχεια θα αναφερθούμε στα σημαντικότερα 
χαρακτηριστικά των συστημάτων επεμβατικής καρδιολογίας. 
 
Όπως και στα κλασικά ακτινοδιαγνωστικά συστήματα, η παραγωγή των ακτίνων-Χ 
πραγματοποιείται σε ακτινολογική λυχνία με την εφαρμογή υψηλής τάσης από τη 
γεννήτρια του συστήματος, η οποία παρέχει την απαραίτητη ηλεκτρική ισχύ. Για την 
ελαχιστοποίηση του αριθμού των φωτονίων χαμηλής ενέργειας, η οποία συντελεί στην 
ακτινοπροστασία του εξεταζομένου, η γεννήτρια στα συστήματα επεμβατικής καρδιολογίας 
παρέχει υψηλή τάση με ουσιαστικά μηδενική κυμάτωση (υψίσυχνα συστήματα). Η 
απεικόνιση κατά τη διάρκεια της ακτινοσκόπησης πραγματοποιείται μέσω προβολής βίντεο 
με ρυθμό 30 εικόνων ανά δευτερόλεπτο. Η ακτινοβόληση κατά την ακτινοσκόπηση μπορεί 
να είναι είτε συνεχής, είτε παλμική. Στη περίπτωση της συνεχούς ακτινοβόλησης, τα 
κινούμενα αντικείμενα (π.χ. καρδιά) προβάλλονται με μία σχετικά θολή εικόνα. 
Το πρόβλημα αυτό μπορεί να εξαλειφθεί με τη παλμική ακτινοβόληση 30 παλμών ανά 
δευτερόλεπτο, εφόσον κάθε μια από τις εικόνες παράγεται από 
έναν πολύ σύντομο παλμό ακτινοβολίας. Ωστόσο, η συνολική δόση στον 
ασθενή παραμένει σταθερή γιατί κάθε παλμός έχει μεγαλύτερη ένταση ακτινοβολίας από 
ότι στην περίπτωση της συνεχούς ακτινοσκόπησης. Μείωση της δόσης στον ασθενή μπορεί 
να επιτευχθεί αν μειωθεί ο αριθμός των παλμών ανά δευτερόλεπτο. Ως αποτέλεσμα 
έχουμε υποβάθμιση της ποιότητας εικόνας, η οποία όμως μπορεί να παραμένει κλινικά 
αποδεκτή, με πολύ σημαντική μείωση της δόσης. 
Σημαντικό θέμα ακτινοπροστασίας στις διαδικασίες επεμβατικής καρδιολογίας είναι οι 
συχνά υψηλές δόσεις στο δέρμα του εξεταζομένου και ειδικότερα στην περιοχή εισόδου 
της δέσμης. Για τον περιορισμό του φαινομένου, στα συστήματα επεμβατικής ακτινολογίας 
υπάρχει η δυνατότητα εισαγωγής πρόσθετων φίλτρων αλουμινίου (Al), χαλκού (Cu) ή και 
συνδυασμών τους. Τυπικές τιμές πρόσθετων φίλτρων κυμαίνονται από 1 έως 3 mm Al και 
0,1 έως 0,9 mm Cu. Στα μοντέρνα συστήματα η εισαγωγή πρόσθετων φίλτρων γίνεται 
αυτόματα με βάση τα σωματομετρικά χαρακτηριστικά του ασθενούς και την γωνία λήψης. 
Ο περιορισμός της δέσμης ακτίνωνΧ στην περιοχή ενδιαφέροντος μειώνει τη 
απορροφούμενη δόση τόσο στον εξεταζόμενο όσο και στο προσωπικό που παραμένει στον 
ακτινολογικό θάλαμο κατά την διάρκεια της εξέτασης. 
 
Συχνά παρατηρείται το φαινόμενο της υποβάθμισης της ποιότητας της εικόνας λόγω 
(άρα και απορρόφησης ακτινοβολίας) στην περιοχή ανομοιογενούς πυκνότητας 
ενδιαφέροντος. Οι περιοχές χαμηλής απορρόφησης εμφανίζουν υψηλή φωτεινότητα με 
αποτέλεσμα να δυσχεραίνεται η προσπάθεια διάγνωσης και θεραπείας. Το 
φαινόμενο αυτό αντιμετωπίζεται στα συστήματα επεμβατικής καρδιολογίας με τη χρήση 
σφηνοειδών φίλτρων (wedges). Τα φίλτρα αυτά μπορούν να παρεμβληθούν στη δέσμη 
ακτίνωνΧ στην θέση την οποία επιλέγει ο χειριστής του συστήματος ώστε να εξομαλύνουν 
τις διαφορές στην απορρόφηση στην περιοχή ενδιαφέροντος βελτιώνοντας με αυτό τον 
τρόπο την απεικονιστική των λαμβανομένων εικόνων. 
 
Μετά την αλληλεπίδραση της με τον εξεταζόμενο, η δέσμη των ακτίνων-Χ προσπίπτει 
στο σύστημα σχηματισμού εικόνας το οποίο είναι είτε ενισχυτής εικόνας, είτε επίπεδος ανιχνευτής. 
Η δέσμη των ακτίνωνΧ, προσπίπτει στη φθορίζουσα ουσία  
της επιφάνειας εισόδου με αποτέλεσμα την δημιουργία ορατού φωτός. Αυτό με τη 
σειρά του μετατρέπεται από τη φωτοκάθοδο σε δέσμη ηλεκτρονίων, η οποία επιταχύνεται 
από διαφορά δυναμικού και ταυτόχρονα εστιάζεται στην έξοδο του ενισχυτή με την χρήση 
ηλεκτροδίων. Με αυτό τον τρόπο, τα ηλεκτρόνια που προσπίπτουν στην έξοδο 
μετατρέπονται σε ορατό φως με πολύ μεγαλύτερη φωτεινότητα από το αντίστοιχο το οποίο 
δημιουργείται στην είσοδο του ανιχνευτή. Το φώς αυτό συλλέγεται από CCD camera 
το σήμα της οποίας διαβιβάζεται στα ηλεκτρονικά κυκλώματα 
εξόδου για επεξεργασία, απεικόνιση ή αποθήκευση. 
 
Στα σύγχρονα συστήματα επεμβατικής καρδιολογίας οι ενισχυτές εικόνας έχουν 
αντικατασταθεί από επίπεδους ανιχνευτές έμμεσης ή άμεσης ανίχνευσης. 
Όπως στους ενισχυτές εικόνας, έτσι και στα συστήματα έμμεσης ανίχνευσης η 
δέσμη των ακτίνων Χ, προσπίπτει στη φθορίζουσα ουσία της επιφάνειας εισόδου με 
αποτέλεσμα την δημιουργία ορατού φωτός. Η επιφάνεια εισόδου έχει τη μορφή λεπτών 
βελόνων ώστε τα ορατά φωτόνια να μεταφέρονται κατά παρόμοιο τρόπο με αυτό των 
οπτικών ινών. Με αυτό τον τρόπο επιτρέπεται η αύξηση του πάχους του κι επομένως της 
ευαισθησίας του ανιχνευτή, χωρίς όμως να υποβαθμίζεται η χωρική διακριτική του 
ικανότητα λόγω διάχυσης των φωτονίων. Το φως μεταφέρεται σε μια επίπεδη διάταξη 
φωτοδιόδων άμορφου υδρογονωμένου πυριτίου και τρανζίστορς λεπτού υμενίου, 
όλα πάνω στο ίδιο γυάλινο υπόστρωμα. Η διάταξη αυτή είναι διαχωρισμένη σε pixels, 
με κάθε ένα από αυτά να διαθέτει ένα TFT. Τα ορατά 
φωτόνια μετατρέπονται από τις φωτοδιόδους σε ηλεκτρόνια τα οποία ενεργοποιούν τα 
TFT. Όταν ένα TFT καταστεί αγώγιμο, το φορτίο της αντίστοιχης φωτοδιόδου μπορεί να 
μετρηθεί και να μετατραπεί σε ψηφιακό σήμα από μετατροπέα αναλογικού σε ψηφιακό 
σήμα. Στα συστήματα άμεσης ανίχνευσης, η ενέργεια των ακτίνων Χ μετατρέπεται απευθείας 
σε ηλεκτρικό σήμα μετά την αλληλεπίδρασή τους με στρώμα άμορφου σεληνίου το οποίο βρίσκεται σε επαφή με μήτρα TFT. 
 
Όπως φαίνεται στην Εικόνα 19, η κεφαλή της λυχνίας και το σύστημα σχηματισμού 
εικόνας βρίσκονται αντιδιαμετρικά τοποθετημένα στα άκρα βραχίονα με σχήμα ημικυκλικό 
ή C. Η διάταξη αυτή επιτρέπει την εύκολη τοποθέτηση του εξεταζομένου στην εξεταστική 
τράπεζα, την ανεμπόδιστη παρουσία του ιατρικού προσωπικού δίπλα στον εξεταζόμενο 
κατά τη διάρκεια των εξετάσεων και κυρίως, την εύκολη λήψη εικόνων σε διάφορες θέσεις 
και υπό διάφορες γωνίες, πράγμα απολύτως απαραίτητο για την πραγματοποίηση των 
διαγνωστικών και θεραπευτικών διαδικασιών. Η ευκολία αυτή προκύπτει από το γεγονός το 
σύστημα του βραχίονα μπορεί να περιστραφεί τόσο πάνω στο επίπεδό του όσο και κάθετα 
σε αυτό. Επίσης, το σύστημα μπορεί να αυξομειώνει την απόσταση λυχνίαςανιχνευτή και 
να εκτελεί κατακόρυφη κίνηση η οποία σε συνδυασμό με αντίστοιχη κίνηση της εξεταστικής 
τράπεζας, επιτρέπει την επιλογή της βέλτιστης για το χειριστή θέση εξέτασης. 
Ξεκινώντας με το σύστημα λυχνίας-ανιχνευτή σε κατακόρυφη θέση, 
περιστροφή του βραχίονα πάνω στο επίπεδό του έχει ως αποτέλεσμα την μεταφορά του 
ανιχνευτή είτε προς το κεφάλι είτε προς τα πόδια του εξεταζομένου. Περιστροφή του 
βραχίονα κάθετα στο επίπεδο του ημικυκλίου του, έχει ως αποτέλεσμα την μεταφορά του 
ανιχνευτή είτε προς το δεξί είτε προς το αριστερό χέρι του εξεταζομένου. Η ονοματολογία 
των προβολών που προκύπτουν από τις περιστροφές του βραχίονα, στηρίζονται στη φορά 
μετακίνησης του ανιχνευτή και στην γωνία περιστροφής. Κατά τη κατακόρυφη θέση του συστήματος 
λυχνίαςανιχνευτή με τη λυχνία κάτω, η προβολή είναι οπισθοπρόσθια. 
Προβολή κατά την οποία υπάρχει μετακίνηση του ανιχνευτή προς το κεφάλι του 
εξεταζομένου ονομάζεται Cranial και το όνομα συνοδεύεται από τις μοίρες 
περιστροφής του συστήματος λυχνίαςανιχνευτή σε σχέση με τη κατακόρυφη θέση, π.χ. 
CR(30). Αντιδιαμετρική προβολή, με τον ανιχνευτή προς τα πόδια του εξεταζομένου 
ονομάζεται Caudal. Όταν η περιστροφή μετακινεί τον ανιχνευτή προς το δεξί ή το 
αριστερό χέρι του εξεταζομένου, οι προβολές ονομάζονται αντίστοιχα Right Anterior 
Oblique ή Left Anterior Oblique. Οι προβολές οι οποίες προκύπτουν από 
συνδυασμό περιστροφών και στα δύο επίπεδα, έχουν όνομα που αποτελείται από 
συνδυασμό των παραπάνω ονομάτων. 
Η λήψη εικόνας στα συστήματα επεμβατικής καρδιολογίας πραγματοποιείται κυρίως με 
δύο διαφορετικούς τρόπους, με λειτουργία ακτινοσκόπησης και με λειτουργία καταγραφής 
(CINE). Οι λειτουργίες αυτές παρουσιάζουν σημαντικές διαφορές τόσο στη ποιότητα των 
λαμβανομένων εικόνων όσο και στα στοιχεία έκθεσης και την ακτινική επιβάρυνση για τον 
εξεταζόμενο και το προσωπικό. 
Η ακτινοσκόπηση παρέχει εικόνα της ακτινοβολούμενης περιοχής σε πραγματικό χρόνο 
και γενικά χρησιμοποιείται σε περιπτώσεις κατά τις οποίες δεν είναι απαραίτητη η 
αποθήκευση των λαμβανομένων εικόνων, όπως για παράδειγμα κατά την καθοδήγηση των 
καθετήρων στην περιοχή ενδιαφέροντος. Όπως έχει ήδη αναφερθεί, κατά την 
ακτινοσκόπηση προβάλλονται διαδοχικές εικόνες βίντεο (frames) με ρυθμό 
που καθορίζεται από τον χειριστή του συστήματος. Η νευροφυσιολογία της όρασης λειτουργεί 
με τρόπο ώστε διαδοχικά frames να ολοκληρώνονται με αποτέλεσμα ο φαινόμενος 
θόρυβος να είναι μικρότερος από τον θόρυβο κάθε επιμέρους εικόνας. 
Αυτό σημαίνει ότι μεγαλύτερα επίπεδα θορύβου σε σχέση με την καταγραφή είναι 
αποδεκτά κατά την ακτινοσκόπηση, επομένως ο ακτινοσκοπικός ρυθμός δόσης μπορεί να 
είναι σημαντικά χαμηλότερος. Στα μοντέρνα συστήματα ο χειριστής μπορεί να επιλέξει 
μεταξύ δύο ή τριών βαθμίδων (mode) ακτινοσκόπησης, ανάλογα με τις απαιτήσεις της 
εξέτασης. Αυτά διαφοροποιούνται ως προς το ρυθμό δόσης αλλά και τη ποιότητα εικόνας, 
με τα mode υψηλής δόσης να παρέχουν εικόνες χαμηλότερου θορύβου. 
Κατά τη CINE καταγραφή παράγονται εικόνες υψηλότερης ποιότητας, κατάλληλες για 
διάγνωση και αποθήκευση. Για το σκοπό αυτό τα στοιχεία έκθεσης στο CINE είναι 
υψηλότερα από ότι στην ακτινοσκόπηση με αποτέλεσμα υψηλότερους ρυθμούς δόσης. 
Τυπικά, η δόση ανά frame CINE καταγραφής είναι περίπου 15 φορές μεγαλύτερη από την 
αντίστοιχη της ακτινοσκόπησης, κάτι που έχει άμεσο αντίκτυπο και στην βελτίωση της 
ποιότητας εικόνας των λαμβανόμενων frames. Ο τελικός ρυθμός δόσης είναι 
ευθέως ανάλογος με το ρυθμό λήψης frames της CINE καταγραφής. Τυπικός ρυθμός 
καταγραφής σε αιμοδυναμικές μελέτες ενηλίκων είναι 15 frames ανά δευτερόλεπτο. 
 
Η δέσμη ακτίνων-Χ η οποία εκπέμπεται από την ακτινολογική λυχνία εξασθενεί καθώς 
διέρχεται από το σώμα του ασθενούς και προσπίπτει στον ανιχνευτή. Ο βαθμός 
εξασθένισης εξαρτάται από το ενεργειακό φάσμα της δέσμης, από το πάχος και τη 
πυκνότητα του ιστού από τον οποίο διέρχεται και από την απόσταση λυχνίαανιχνευτή. Η 
διατήρηση διαγνωστικής ποιότητας εικόνας όταν μεταβάλλονται κάποιοι από τους 
παραπάνω παράγοντες εξασφαλίζεται από το αυτόματο σύστημα έκθεσης. Στα συστήματα 
με ενισχυτή εικόνας, κύκλωμα ανατροφοδότησης παρέχει πληροφορίες για την 
φωτεινότητα της εικόνας που παράγεται σε πραγματικό χρόνο. Με βάση τις πληροφορίες 
αυτές, τα στοιχεία έκθεσης και η παροχή ακτινοβολίας του συστήματος αυξομειώνονται 
κατάλληλα ώστε να διατηρείται ένα σταθερό επίπεδο φωτεινότητας στην εικόνα. Παρόμοια 
κυκλώματα ανατροφοδότησης, τα οποία παρέχουν πληροφορίες για το ψηφιακό σήμα 
εξόδου, χρησιμοποιούνται στα συστήματα με επίπεδους ανιχνευτές. 
Ο ανιχνευτής εικόνας στα συστήματα επεμβατικής καρδιολογίας έχει συνήθως διάμετρο 
(ή διαγώνιο αν πρόκειται για επίπεδο ανιχνευτή) περίπου 23 cm. Για την καλύτερη 
απεικόνιση μικρότερων περιοχών στη περιοχή ενδιαφέροντος, υπάρχει η δυνατότητα 
ηλεκτρονικής μεγέθυνσης. Σε αυτή τη περίπτωση, το ενεργό μέγεθος του ανιχνευτή μπορεί 
να μειωθεί μέχρι και τα 13 cm περίπου με δύο ενδιάμεσα βήματα μεγέθυνσης. Η μείωση 
της ακτινοβολούμενης περιοχής λόγω της μεγέθυνσης, οδηγεί σε αύξηση των στοιχείων 
έκθεσης ώστε να αποτραπεί η μείωση της φωτεινότητας της εικόνας στην επιφάνεια 
εξόδου, με αποτέλεσμα την αύξηση του ρυθμού δόσης στον εξεταζόμενο. Στα συστήματα 
με ενισχυτή εικόνας, ο ρυθμός δόσης είναι περίπου αντιστρόφως ανάλογος με την ενεργό 
επιφάνεια του ανιχνευτή. Στα συστήματα με επίπεδο ανιχνευτή η σχέση μεταξύ ρυθμού 
δόσης και ενεργού επιφάνειας δεν είναι συγκεκριμένη και εξαρτάται μεταξύ άλλων και από 
τις ρυθμίσεις του συστήματος. Σε κάθε περίπτωση πάντως, η χρήση της μεγέθυνσης οδηγεί 
σε αύξηση του ρυθμού δόσης στον εξεταζόμενο τόσο κατά την ακτινοσκόπηση όσο και κατά 
την καταγραφή. Θα πρέπει ωστόσο να σημειωθεί ότι παρά την αύξηση των στοιχείων 
έκθεσης, οι ρυθμοί δόσης που δέχεται το προσωπικό κατά την χρήση μεγέθυνσης δεν 
μεταβάλλονται σημαντικά, λόγω της μείωσης του πεδίου ακτινοβολίας και της περιοχής 
σκέδασης. 
Στις εφαρμογές επεμβατικής καρδιολογίας η έκθεση του ασθενούς στην πρωτογενή 
δέσμη περιορίζεται σχεδόν αποκλειστικά στην περιοχή του θώρακα. Τα δοσιμετρικά μεγέθη 
τα οποία χρησιμοποιούνται για να περιγράψουν την ακτινική του επιβάρυνση, αλλά σε 
κάποιο βαθμό και την έκθεση του εμπλεκόμενου προσωπικού, είναι το γινόμενο air Kerma-
Επιφάνειας και το air Kerma στο σημείο αναφοράς επεμβατικής ακτινολογίας. 
 
Το KAP είναι το γινόμενο του air kerma (ή της δόσης) στον κεντρικό άξονα της δέσμης 
και της επιφάνειας του πεδίου ακτινοβολίας στο επίπεδο της μέτρησης. Από τον ορισμό του 
KAP προκύπτει ότι οι μονάδες μέτρησης είναι μονάδες δόσης επί μονάδες επιφάνειας, 
συνήθως Gy∙cm2 ή κάποιες άλλες παράγωγες μονάδες. Ουσιαστικά το KAP είναι το 
ολοκλήρωμα της δόσης σε όλη την επιφάνεια του πεδίου ακτινοβολίας. Επομένως η 
συνολική τιμή KAP από μια εξέταση είναι μέτρο της συνολικής ποσότητας ακτινοβολίας η 
οποία χρησιμοποιήθηκε και μπορεί να συσχετισθεί τόσο με την έκθεση του εξεταζόμενου 
όσο και του προσωπικού που παρίσταται στον ακτινολογικό θάλαμο κατά τη διάρκεια της 
εξέτασης. 
Η τιμή του KAP είναι ανεξάρτητη από την απόσταση του επιπέδου μέτρησης από την 
πηγή ακτινοβολίας. Αυτό συμβαίνει γιατί ενώ ο ρυθμός air kerma είναι αντιστρόφως 
ανάλογος του τετραγώνου της απόστασης, η επιφάνεια του πεδίου ακτινοβολίας είναι 
ευθέως ανάλογη αυτού, με αποτέλεσμα η επίδραση της απόστασης να εξαλείφεται. Στα 
μοντέρνα συστήματα επεμβατικής καρδιολογίας η συνολική τιμή του KAP αλλά και ο 
ρυθμός KAP απεικονίζεται κατά τη διάρκεια της εξέτασης. Αυτό είναι εφικτό μέσω 
μέτρησης που πραγματοποιείται από επίπεδο θάλαμο 
ιοντισμού ο οποίος είναι τοποθετημένος στην έξοδο της λυχνίας. Σε ορισμένα φορητά 
συστήματα, αντί για μέτρηση του KAP πραγματοποιείται υπολογισμός του με βάση τα 
στοιχεία έκθεσης (kV, mA, χρόνος έκθεσης, μέγεθος πεδίου κλπ). 
 
Το σημείο αναφοράς επεμβατικής ακτινολογίας βρίσκεται επάνω στον κύριο άξονα της δέσμης 
και απέχει 15 cm από το ισόκεντρο περιστροφής του Carm προς τη πλευρά της λυχνίας. Κατά τη διάρκεια 
καρδιολογικών επεμβατικών διαδικασιών, το ισόκεντρο συνήθως τοποθετείται στην 
περιοχή της καρδιάς ώστε να διευκολύνεται η λήψη των επιθυμητών προβολών. Με αυτή 
τη γεωμετρία, το IRP βρίσκεται κοντά στο σημείο εισόδου της δέσμης στον εξεταζόμενο, 
τουλάχιστον για ορισμένες προβολές. Επομένως, το συνολικό air kerma στο IRP αποτελεί 
μία ένδειξη της μέγιστης πιθανής δόσης στο δέρμα του εξεταζομένου και μπορεί να 
χρησιμοποιηθεί για την εκτίμηση της πιθανότητας πρόκλησης άμεσων αποτελεσμάτων 
λόγω της ακτινοβολίας. Στα συστήματα επεμβατικής καρδιολογίας τελευταίας τεχνολογίας 
η συνολική τιμή και ο ρυθμός air kerma στο IRP απεικονίζεται κατά τη διάρκεια της 
εξέτασης. Ο υπολογισμός τους μπορεί να πραγματοποιηθεί με δύο τρόπους: είτε μέσω της 
ένδειξης του μετρητή KAP λαμβάνοντας υπόψη το μέγεθος του πεδίου ακτινοβολίας, το 
οποίο εκτιμάται από το άνοιγμα των διαφραγμάτων, είτε με τη χρήση ενός διαφανούς 
αυτόνομου θαλάμου ιοντισμού, μικρών διαστάσεων, ο οποίος βρίσκεται στο κέντρο του 
επίπεδου μετρητή KAP. 
Όπως ήδη αναφέρθηκε, οι διαδικασίες επεμβατικής καρδιολογίας επιφέρουν γενικά 
σημαντική ακτινική επιβάρυνση στον εξεταζόμενο. Δεν είναι μάλιστα σπάνιες οι 
περιπτώσεις εμφάνισης άμεσων αποτελεσμάτων στο δέρμα, ιδιαίτερα στις διαδικασίες 
θεραπευτικού χαρακτήρα. Είναι επομένως σημαντικό να μπορεί να πραγματοποιηθεί 
εκτίμηση τόσο της ενεργού δόσης, η οποία συνδέεται με την πιθανότητα εμφάνισης 
στοχαστικών αποτελεσμάτων, όσο και της δόσης στο δέρμα του εξεταζομένου. 

Η απευθείας μέτρηση της ενεργού δόσης σε μια οποιαδήποτε ακτινολογική εξέταση 
είναι αδύνατη, λόγω της αδυναμίας μέτρησης της δόσης στο σύνολο των οργάνων του 
σώματος. Η εκτίμηση της ενεργού δόσης μπορεί ωστόσο να πραγματοποιηθεί μέσω 
υπολογισμών Monte Carlo, ή και με τη χρήση κατάλληλων ανθρωπόμορφων ομοιωμάτων. 
Στο παρελθόν έχουν πραγματοποιηθεί μελέτες οι οποίες εστιάζουν στον υπολογισμό της 
ενεργού δόσης στον εξεταζόμενο κατά τις διαδικασίες επεμβατικής καρδιολογίας. Το αποτέλεσμα αυτών 
των μελετών ήταν ο υπολογισμός παραγόντων μετατροπής του συνολικού KAP σε ενεργό 
δόση για τις διαδικασίες αυτές. Οι παράγοντες που υπολογίστηκαν από τις παραπάνω 
μελέτες παρουσιάζουν διαφορές οι οποίες οφείλονται τόσο στη μέθοδο υπολογισμού, όσο 
και στη πολύπλοκη φύση των διαδικασιών επεμβατικής καρδιολογίας. Ένας ακόμα 
παράγοντας που συντελεί στην διαφοροποίηση αυτών των παραγόντων είναι οι αλλαγές 
που έχουν πραγματοποιηθεί στους συντελεστές βαρύτητας των διαφόρων οργάνων που 
χρησιμοποιούνται για τον υπολογισμό της ενεργού δόσης.
Σε ότι αφορά τη δόση στο δέρμα του εξεταζομένου, όπως ήδη αναφέρθηκε, η ένδειξη 
του air kerma στο IRP η οποία αναγράφεται σε ορισμένα μοντέρνα συστήματα επεμβατικής 
καρδιολογίας δεν αποτελεί ακριβή εκτίμηση της δόσης στο δέρμα, αφού το IRP βρίσκεται 
στο σημείο εισόδου της δέσμης μόνο υπό συγκεκριμένες προϋποθέσεις γεωμετρίας. Ακόμα 
και αν το πρόβλημα αυτό ξεπεραστεί, με δεδομένο ότι η είσοδος της δέσμης στον 
εξεταζόμενο δεν παραμένει σταθερή λόγω της λήψης διαφόρων προβολών, η συνολική 
ένδειξη air kerma στο IRP μιας διαδικασίας θα διαφέρει από τη μέγιστη δόση στο δέρμα η 
οποία καθορίζει την εμφάνιση άμεσων αποτελεσμάτων. Επομένως, η ένδειξη του air kerma 
στο IRP δε μπορεί να χρησιμοποιηθεί για την ακριβή εκτίμηση της δόσης στο δέρμα του 
εξεταζομένου, αλλά μόνο ως ένας αδρός περιγραφητής αυτής. Ωστόσο, μετρήσεις της 
δόσης στο δέρμα του ασθενούς είναι εφικτές κατά τη διάρκεια διαδικασιών επεμβατικής 
καρδιολογίας. Στο παρελθόν τέτοιες μετρήσεις έχουν πραγματοποιηθεί με τη χρήση 
δοσιμέτρων θερμοφωταύγειας και κατάλληλων εύκαμπτων φιλμ. Όπως και για την ενεργό δόση, 
έχουν υπολογιστεί συντελεστές μετατροπής του συνολικού ΚΑΡ σε μέγιστη δόση στο δέρμα του εξεταζομένου. Οι 
συντελεστές αυτοί εξαρτώνται από το είδος της διαδικασίας και η χρήση τους προϋποθέτει 
ότι η υπό μελέτη εξέταση πραγματοποιείται με «τυπική» κίνηση της λυχνίας.
Τα ΔΕΑ, σύμφωνα με τον ορισμό στην οδηγία 97/43/EURATOM, αναφέρονται σε 
«τυπικές διαδικασίες». Οι διαδικασίες επεμβατικής καρδιολογίας αφενός δεν είναι πάντα 
αμιγώς διαγνωστικές, αφετέρου δεν μπορούν το ίδιο εύκολα να τυποποιηθούν, κυρίως 
λόγω των διαφορών τόσο στην ανατομία όσο και στην παθολογία μεταξύ των ασθενών. 
Παρόλα αυτά, η θέσπιση ΔΕΑ για αυτές τις διαδικασίες έχει διερευνηθεί στο παρελθόν 
και η αναγκαιότητά της τονίζεται ιδιαίτερα στην πρόσφατη αναθεώρηση των BSS. 
Τα μεγέθη τα οποία έχουν χρησιμοποιηθεί για τη θέσπιση ΔΕΑ για διαδικασίες επεμβατικής 
είναι η συνολική τιμή ΚΑΡ και ο συνολικός χρόνος ακτινοσκόπησης. 
Σε ορισμένες περιπτώσεις έχει επίσης χρησιμοποιηθεί ο συνολικός 
αριθμός frames CINE καταγραφής καθώς και το air kerma στο IRP. 
Με σκοπό την τυποποίηση, όσο αυτό είναι εφικτό, των διαδικασιών επεμβατικής 
καρδιολογίας, έχει προταθεί η κατηγοριοποίησή τους ανάλογα με την πολυπλοκότητά τους. 
Ειδικά για την αγγειοπλαστική στεφανιαίων αρτηριών έχει προταθεί ο χαρακτηρισμός των διαδικασιών από ένα 
δείκτη πολυπλοκότητας, ο οποίος εξαρτάται από κλινικούς παράγοντες, οι οποίοι είναι: 
ο αριθμός των αποφραγμένων αγγείων στα οποία γίνεται επέμβαση 
ο αριθμός των διαφορετικών ειδών βλάβης στα αγγεία 
ο αριθμός των αποφράξεων που ενυπάρχουν για διάστημα μεγαλύτερο των τριών μηνών 
ο βαθμός στρέβλωσης των υπό εξέταση αγγείων 
ο αριθμός των stent που τοποθετούνται σε διακλάδωση αγγείων 
Με βάση τα παραπάνω υπολογίζεται ο δείκτης πολυπλοκότητας της διαδικασίας και 
αυτή κατατάσσεται σε μια από τις τρεις υποκατηγορίες: απλή, μέτρια ή πολύπλοκη. Τα ΔΕΑ 
για τις συγκεκριμένες διαδικασίες μπορούν να διαχωριστούν στις αντίστοιχες 
υποκατηγορίες. Εναλλακτικά, στην περίπτωση που τα ΔΕΑ είναι ενιαία, τα εργαστήρια 
μπορούν να τα συγκρίνουν με τις τοπικές τιμές αφού εφαρμόσουν σε αυτές διορθώσεις 
σχετικές με τη πολυπλοκότητα των διαδικασιών που πραγματοποιήθηκαν. 
Προκειμένου να συλλεχθεί δείγμα κατάλληλο για τη θέσπιση εθνικών ΔΕΑ, 
αποφασίστηκε η συλλογή δεδομένων από 91 αξονικούς τομογράφους, οι οποίοι 
αντιπροσωπεύουν σχεδόν το 25% του συνολικού αριθμού των 370 συστημάτων που 
λειτουργούσαν στην Ελλάδα κατά την τελική περίοδο της μελέτης. Τα 91 αυτά συστήματα 
ήταν εγκατεστημένα σε 38 πόλεις και επιλέχθηκαν έτσι ώστε να είναι γεωγραφικά 
κατανεμημένα με τρόπο παρόμοιο με αυτόν του ελληνικού πληθυσμού (Εικόνα 29). 
Εικόνα 29. Γεωγραφική κατανομή των συστημάτων τα οποία μελετήθηκαν 
Περίπου τα δύο τρίτα από το σύνολο των 370 συστημάτων κάνουν χρήση σύγχρονων 
τεχνολογιών, όπως αυτόματη διαμόρφωση των mA και παρέχουν δοσιμετρικά δεδομένα 
(CTDIvol και DLP) μετά το τέλος της εξέτασης σε ειδική δοσιμετρική αναφορά που 
δημιουργείται από το σύστημα (poststudy data page). Τα υπόλοιπα συστήματα 
χρησιμοποιούν σταθερά mA κατά τη διάρκεια της σάρωσης τα οποία καθορίζονται στο 
πρωτόκολλο εξέτασης και τα περισσότερα από αυτά δεν παρέχουν δοσιμετρικά δεδομένα 
μετά το τέλος της εξέτασης. Λαμβάνοντας υπόψη ότι η θέσπιση εθνικών ΔΕΑ απαιτεί τη 
λήψη δείγματος και από τις δύο παραπάνω κατηγορίες συστημάτων, η μελέτη περιέλαβε τη 
συλλογή δοσιμετρικών δεδομένων από τη δοσιμετρική αναφορά «μοντέρνων» συστημάτων 
όσο και μετρήσεις δόσης σε ομοίωμα σε «παλαιότερα» συστήματα. Η συλλογή δεδομένων 
και οι μετρήσεις πραγματοποιήθηκαν στα πλαίσια ελέγχων ακτινοπροστασίας της 
Ελληνικής Επιτροπής Ατομικής Ενέργειας (ΕΕΑΕ) και με αποστολή στοιχείων από τα 
εργαστήρια προς την ΕΕΑΕ έπειτα από σχετικό της αίτημα. 
Οι τιμές CTDIvol και DLP συστήματος από 10872 συνολικά εξετάσεις οι οποίες 
πραγματοποιήθηκαν σε 65 «μοντέρνα συστήματα» καταγράφηκαν και 
αναλύθηκαν, με σκοπό να συλλεχθούν δεδομένα για επτά συνήθεις εξετάσεις αξονικής 
τομογραφίας. Τα δεδομένα δόσεων CTDIvol και DLP τα οποία παρέχονται από τα 
συστήματα έχουν χρησιμοποιηθεί στο παρελθόν για τη θέσπιση ΔΕΑ και η ακρίβειά τους ελέγχεται 
από τους ακτινοφυσικούς των ιδρυμάτων στα πλαίσια της διαδικασίας αδειοδότησης, 
ώστε να εξασφαλιστεί ότι κυμαίνεται εντός του ορίου του ±20%. 
Το ελάχιστο δείγμα ασθενών για κάθε είδος εξέτασης ήταν 30 ασθενείς ανά σύστημα. Οι 
δοσιμετρικές παράμετροι οι οποίες καταγράφηκαν από κάθε εξέταση ήταν αυτές που 
αντιπροσωπεύουν μία «τυπική» σάρωση κατά τη πραγματοποίησή της σύμφωνα με το 
πρωτόκολλο εξέτασης. Στην περίπτωση, παραδείγματος χάριν, εξέτασης η οποία 
αποτελείτο από μία σάρωση της περιοχής ενδιαφέροντος χωρίς σκιαγραφικό μέσο και μία 
σάρωση μετά τη χορήγηση σκιαγραφικού μέσου, μόνο τα CTDIvol και DLP της πρώτης 
σάρωσης καταγράφονταν. 
Για κάθε είδος εξέτασης, υπολογίστηκε η μέση τιμή των CTDIvol και DLP από κάθε 
αξονικό τομογράφο. Οι τιμές αυτές θεωρήθηκαν ως οι δοσιμετρικές «τιμές συστήματος», 
υποθέτοντας ότι αντιπροσωπεύουν τα CTDIvol και DLP με τα οποία πραγματοποιείται μια 
τυπική σάρωση της εξέτασης σε έναν ασθενή μέσου σωματότυπου στο συγκεκριμένο 
σύστημα. 
 
Μετρήσεις των CTDIvol και DLP σε ομοίωμα πραγματοποιήθηκαν σε 26 «παλαιότερους» 
αξονικούς τομογράφους οι οποίοι χρησιμοποιούν σταθερά mA κατά τη διάρκεια της 
σάρωσης. Οι παράμετροι έκθεσης οι οποίοι χρησιμοποιήθηκαν κατά τις 
μετρήσεις μιας εξέτασης ήταν οι ίδιες με αυτές που χρησιμοποιούνται κατά την 
πραγματοποίηση της εξέτασης σε έναν ενήλικα μέσου σωματότυπου στο συγκεκριμένο 
σύστημα. Οι εξετάσεις για τις οποίες πραγματοποιήθηκαν μετρήσεις είναι κοινές με αυτές 
για τις οποίες πραγματοποιήθηκε συλλογή δοσιμετρικών δεδομένων από «μοντέρνα» 
συστήματα, με την εξαίρεση της εξέτασης θώρακος & άνω/κάτω κοιλίας, της 
οποίας η πραγματοποίηση με μία σάρωση δεν είναι εφικτή για τεχνικούς λόγους στα 
παλαιότερα συστήματα. Οι μετρήσεις δόσης πραγματοποιήθηκαν σύμφωνα με το 
πρωτόκολλο TRS 457. Χρησιμοποιήθηκαν ειδικά κυλινδρικά ομοιώματα δοσιμετρίας αξονικής τομογραφίας 
κατασκευασμένα από PMMA. Το ομοίωμα κεφαλής είχε διάμετρο 16 cm ενώ το ομοίωμα 
σώματος 32 cm. Πραγματοποιήθηκαν μετρήσεις του CTDI100 στο κέντρο και σε τέσσερις 
περιφερειακές θέσεις του ομοιώματος, με σκοπό τον υπολογισμό του CTDIw. Οι μετρήσεις 
πραγματοποιήθηκαν με θάλαμο ιοντισμού τύπου pencil ενεργού μήκους 10 cm. 
Η ακρίβεια της μέτρησης εκτιμάται στο 5%. Στη συνέχεια πραγματοποιήθηκε υπολογισμός του CTDIvol 
με διαίρεση του CTDIw με το Pitch της εξέτασης. Τέλος, το DLP της εξέτασης υπολογίστηκε 
πολλαπλασιάζοντας το CTDIvol με το μήκος σάρωσης για έναν ενήλικα ασθενή μέσου σωματότυπου. 
Τα αποτελέσματα των μετρήσεων σε ομοίωμα στα «παλαιότερα» συστήματα, 
συνδυάστηκαν με τα δεδομένα τα οποία συλλέχθηκαν από την δοσιμετρική αναφορά των 
μοντέρνων συστημάτων με σκοπό να συγκροτηθεί το συνολικό δείγμα δεδομένων, από το 
οποίο προέκυψαν τα εξής: 
Πραγματοποιήθηκε στατιστική ανάλυση των δεδομένων, υπολογίστηκαν οι κατανομές 
συχνοτήτων των δοσιμετρικών μεγεθών για τις υπό μελέτη εξετάσεις και υπολογίστηκαν 
οι συντελεστές μεταβλητότητας (coefficients of variation – CV) των δοσιμετρικών 
μεγεθών για κάθε είδος εξέτασης. 
Μελετήθηκε η διακύμανση των δοσιμετρικών μεγεθών μεταξύ αξονικών τομογράφων 
ίδιου τύπου, με σκοπό την εξαγωγή συμπερασμάτων για την επίδραση στις δόσεις της 
επιλογής των παραμέτρων έκθεσης που χρησιμοποιούνται, ανεξάρτητα από τη 
δοσιμετρική συμπεριφορά του συστήματος. 
Πραγματοποιήθηκε σύγκριση των δοσιμετρικών μεγεθών των συστημάτων ανάλογα με 
τον αριθμό ταυτόχρονων τομών που μπορούν να απεικονίσουν. Οι αξονικοί τομογράφοι 
χωρίστηκαν σε τρεις κατηγορίες, τα συστήματα των οποίων είναι πιθανό να 
διαφοροποιούνται σε ότι αφορά την πιθανή δοσιμετρική συμπεριφορά τους 
(Schrimpton 2006). Οι τρεις κατηγορίες είναι: α) συστήματα μίας τομής, β) συστήματα 
δύο τομών και γ) πολυτομικά (>4) συστήματα. 
Μελετήθηκε η επίδραση της ύπαρξης αυτόματου συστήματος διαμόρφωσης των mA στα 
δοσιμετρικά μεγέθη των συστημάτων. 
Υπολογίστηκε η ενεργός δόση στον εξεταζόμενο από μια τυπική σάρωση κατά τη 
διάρκεια των υπό μελέτη εξετάσεων, από τις υπολογισμένες τιμές DLP και αντίστοιχους 
δημοσιευμένους συντελεστές μετατροπής (Huda 2011). Οι τιμές της ενεργού δόσης που 
υπολογίστηκαν βασίζονται στους συντελεστές στάθμισης οργάνων της τελευταίας 
σχετικής οδηγίας (ICRP 2007) και αναφέρονται στη μέση τιμή ενεργού δόσης άνδρα και 
γυναίκας εξεταζομένου. 
Προτάθηκαν ως Διαγνωστικά Επίπεδα Αναφοράς για τις εξετάσεις αξονικής 
τομογραφίας, οι στρογγυλοποιημένες τιμές του 75 % των κατανομών των μεγεθών 
CTDIvol και DLP του συνολικού δείγματος. 
Η στατιστική ανάλυση των δεδομένων πραγματοποιήθηκε με τη χρήση του στατιστικού 
πακέτου Minitab 17.1.0 καθώς και υπολογιστικών φύλλων Microsoft Office Excel 2007. Για 
την μελέτη της επίδρασης διαφόρων παραμέτρων (π.χ. αριθμός τομών συστήματος, ύπαρξη 
αυτόματου συστήματος διαμόρφωσης των mA κλπ) πραγματοποιήθηκαν συγκρίσεις των 
αντίστοιχων κατανομών χρησιμοποιώντας ανάλυση διακύμανσης two sample ttest, ακόμα 
και για τις περιπτώσεις που οι κατανομές αυτές δεν αποδείχτηκαν κανονικές (έπειτα από 
έλεγχο σύμφωνα με το τεστ Kolmogorov - Smirnov) αφού το δείγμα δεδομένων ήταν γενικά 
επαρκές για να δώσει αξιόπιστα αποτελέσματα (Skovlund 2001). Το ελάχιστο επίπεδο 
σημαντικότητας για το οποίο η μηδενική υπόθεση δεν μπορεί να απορριφθεί ορίστηκε στο 
5% (p=0.05). 
Σύμφωνα με τη διεθνή βιβλιογραφία, τα Διαγνωστικά Επίπεδα Αναφοράς των επεμβατικών διαδικασιών 
είναι σκόπιμο να θεσπίζονται σε δύο επίπεδα. Το πρώτο επίπεδο σχετίζεται με τη δοσιμετρική συμπεριφορά 
και τη χρήση των συστημάτων που χρησιμοποιούνται στις διαδικασίες αυτές και το δεύτερο 
σχετίζεται με τις κλινικές πράξεις και την ανάλυση των δοσιμετρικών τους μεγεθών. Για τον 
λόγο αυτό στα πλαίσια της παρούσας μελέτης πραγματοποιήθηκαν μετρήσεις σχετικές με 
την απόδοση των συστημάτων που χρησιμοποιούνται στην επεμβατική καρδιολογία καθώς 
και συλλογή και ανάλυση δοσιμετρικών δεδομένων από κλινικές διαδικασίες. 
Πραγματοποιήθηκαν μετρήσεις ώστε να αξιολογηθούν οι συνθήκες χρήσης και η 
απόδοση τριάντα συστημάτων επεμβατικής καρδιολογίας. Ο αριθμός αυτός 
αντιστοιχεί περίπου στο 60% των στεφανιογράφων οι οποίοι είναι εγκατεστημένοι στον 
ελληνικό χώρο. Είκοσι από τα συστήματα διαθέτουν επίπεδο ανιχνευτή ενώ τα υπόλοιπα 
δέκα ενισχυτή εικόνας. Οι παράμετροι οι οποίες αξιολογήθηκαν είναι οι εξής: 
Ο ρυθμός air kerma (Kair) εισόδου κατά την ακτινοσκόπηση στην είσοδο ομοιώματος 
νερού πάχους 20 cm, το οποίο προσομοιάζει ενήλικα εξεταζόμενο μέσου 
σωματότυπου 
Ο ρυθμός Kair και το Kair ανά frame κατά την cine καταγραφή στην είσοδο του 
ομοιώματος 
Η ακρίβεια του μετρητή KAP 
Η διακριτική ικανότητα χαμηλής αντίθεσης  
Η διακριτική ικανότητα υψηλής αντίθεσης. 

Η επιλογή του ομοιώματος και της μεθοδολογίας των μετρήσεων δόσης κατά την 
ακτινοσκόπηση και κατά τη cine καταγραφή έγιναν με βάση το πρωτόκολλο δοσιμετρίας  
ακτινοδιαγνωστικών εφαρμογών TRS 457 του Διεθνούς Οργανισμού Ατομικής Ενέργειας. 
Οι μετρήσεις σε όλα τα συστήματα πραγματοποιήθηκαν με την ίδια 
γεωμετρία ώστε να συλλεχθούν συγκρίσιμα αποτελέσματα. Η απόσταση της 
εστίας από την είσοδο του ομοιώματος ήταν 60 cm ενώ η απόσταση της εστίας από την 
είσοδο του ανιχνευτή ήταν η ελάχιστη δυνατή (περίπου 90 cm), έτσι ώστε η γεωμετρία 
μέτρησης να προσομοιάζει μια τυπική οπισθοπρόσθια (PA) προβολή όπως αυτή  
πραγματοποιείται κατά τη κλινική πράξη. Όλες οι παράμετροι έκθεσης 
ακτινοσκόπησης και καταγραφής, ρυθμός λήψης παλμών ακτινοσκόπησης ή frame 
καταγραφής, φιλτράρισμα δέσμης κλπ) κατά τις μετρήσεις ήταν οι ίδιες με αυτές που 
χρησιμοποιούνται στο συγκεκριμένο σύστημα από το προσωπικό του εργαστηρίου σε μια 
τυπική περίπτωση κλινικής διαδικασίας. 

Οι μετρήσεις δόσης πραγματοποιήθηκαν με ανιχνευτή στερεάς κατάστασης μικρών 
διαστάσεων τοποθετημένο σε κατάλληλη θέση εντός του πεδίου ακτινοβολίας έτσι 
ώστε να μην επηρεάζει το αυτόματο σύστημα έκθεσης. Ο ανιχνευτής είναι βαθμονομημένος 
στο υποπρότυπο Εργαστήριο Βαθμονόμησης Οργάνων Ιοντιζουσών Ακτινοβολιών 
της Ελληνικής Επιτροπής Ατομικής Ενέργειας και η ακρίβεια της 
μέτρησης είναι 5%. Το μετρούμενο από τον ανιχνευτή μέγεθος είναι το προσπίπτων 
(incident) air kerma, αφού ο ανιχνευτής παρουσιάζει μηδενική ευαισθησία στην οπίσθια 
πλευρά του λόγω της ύπαρξης θωράκισης μολύβδου. Για τον υπολογισμό του air kerma 
εισόδου, οι μετρούμενες τιμές πολλαπλασιάστηκαν με αντίστοιχες τιμές του παράγοντα 
οπισθοσκέδασης. Οι μετρήσεις δόσεις πραγματοποιήθηκαν για δύο 
διαφορετικά μεγέθη πεδίου, ένα χωρίς μεγέθυνση (20 – 25 cm, 
αναλόγως το σύστημα) και ένα με μεγέθυνση σε FOV 15 – 17 cm. Οι μετρήσεις δόσεις σε 
όλα τα συστήματα πραγματοποιήθηκαν κάνοντας χρήση του αυτόματου συστήματος 
έκθεσης. Κατά τη διάρκεια των μετρήσεων πραγματοποιείτο παράλληλα καταγραφή όλων 
των παραμέτρων έκθεσης 
Η ακρίβεια των μετρητών ΚΑΡ εκτιμήθηκε με τη μέθοδο δέσμης-επιφάνειας, 
μετρώντας δηλαδή για μια έκθεση το air kerma και την επιφάνεια 
του πεδίου στο επίπεδο της μέτρησης, έτσι ώστε με πολλαπλασιασμό τους να υπολογιστεί 
το μετρούμενο ΚΑΡ. Η τιμή αυτή συγκρίθηκε με την αντίστοιχη ένδειξη ΚΑΡ του συστήματος 
ώστε να εκτιμηθεί η ακρίβεια του μετρητή. Οι παραπάνω μετρήσεις πραγματοποιήθηκαν 
απουσία της εξεταστικής τράπεζας (free in air) και με την χρήση κατάλληλου απορροφητή 
στην είσοδο του ανιχνευτή του συστήματος έτσι ώστε η τάση λειτουργίας κατά τη μέτρηση 
να ανέλθει σε περίπου 80 kV, η οποία αντιπροσωπεύει μια τυπική μέση τάση λειτουργίας 
κατά τη διάρκεια κλινικών διαδικασιών. Το μέγεθος του πεδίου ακτινοβολίας 
στο επίπεδο μέτρησης μετρήθηκε με τη βοήθεια ειδικού ακτινοαπορροφητικού χάρακα. Η 
συνολική αβεβαιότητα της μέτρησης του ΚΑΡ εκτιμάται στο 6.4 %. 
Οι διακριτικές ικανότητες χαμηλής (LCS) και υψηλής αντίθεσης (HCR) εκτιμήθηκαν με τη 
χρήση του ομοιώματος TOR 18FG. Το ομοίωμα διαθέτει στη κεντρική περιοχή του αντικείμενο ελέγχου 
(bar pattern) για την εκτίμηση του HCR με τιμές από 0.5 lp/mm έως 5 lp/mm. 
Επίσης στη περιφέρεια διαθέτει κυκλικές περιοχές διαμέτρου 8 mm με ονομαστική αντίθεση θέματος 
από 0.9% έως 16.7%. Το ομοίωμα τοποθετείτο στην είσοδο του ανιχνευτή του οποίου η απόσταση από 
την εστία ήταν η ελάχιστη δυνατή. Οι μετρήσεις απεικονιστικής πραγματοποιήθηκαν επίσης 
απουσία της εξεταστικής τράπεζας. 
Προκειμένου να συγκεντρωθεί δείγμα κατάλληλο για τη θέσπιση εθνικών ΔΕΑ, 
καταγράφηκαν και αναλύθηκαν δοσιμετρικά δεδομένα από συνολικά 5250 κλινικές 
διαδικασίες επεμβατικής καρδιολογίας. Οι διαδικασίες αυτές πραγματοποιήθηκαν σε 26 
ιδρύματα εγκατεστημένα σε επτά πόλεις. Η επιλογή των ιδρυμάτων έγινε έτσι ώστε 
να είναι γεωγραφικά κατανεμημένα με τρόπο παρόμοιο με αυτόν του ελληνικού 
πληθυσμού, όσο ήταν αυτό εφικτό. Τα δοσιμετρικά δεδομένα συλλέγχθηκαν 
από το αρχείο εξετάσεων των ιδρυμάτων, είτε κατά τη διάρκεια ελέγχων ακτινοπροστασίας 
της Ελληνικής Επιτροπής Ατομικής Ενέργειας (ΕΕΑΕ), είτε με αποστολή στοιχείων από τα 
εργαστήρια προς την ΕΕΑΕ έπειτα από σχετικό της αίτημα. 
Η κατηγοριοποίηση των κλινικών διαδικασιών οι οποίες μελετήθηκαν είναι η εξής: 
Διαγνωστική στεφανιογραφία  
Διαδερμική στεφανιαία παρέμβαση, στις οποίες συμπεριλαμβάνονται όλες οι θεραπευτικές διαδικασίες των στεφανιαίων 
αγγείων, με ή χωρίς διαγνωστική στεφανιογραφία  
Εμφύτευση βηματοδότη  
Καρδιακή κατάλυση με ραδιοσυχνότητες 
Ο Πίνακας 5 παρουσιάζει το δείγμα ασθενών και εργαστηρίων ανά είδος διαδικασίας. Το 
ελάχιστο δείγμα το οποίο χρησιμοποιήθηκε ήταν τριάντα ασθενείς ανά ίδρυμα για κάθε 
είδος εξέτασης. Για τις διαδικασίες αυτές καταγράφηκε ο συνολικός χρόνος 
ακτινοσκόπησης και η συνολική τιμή ΚΑΡ. Δεν υπήρχαν καταγεγραμμένες πληροφορίες 
σχετικές με την πολυπλοκότητα των διαδικασιών, ενώ ο αριθμός των frames cine 
καταγραφής ήταν καταγεγραμμένος σε πολύ μικρό αριθμό εργαστηρίων. Για κάθε είδος 
διαδικασίας, υπολογίστηκε η μέση τιμή του χρόνου ακτινοσκόπησης και του ΚΑΡ από κάθε 
εργαστήριο. Οι τιμές αυτές θεωρήθηκαν ως οι δοσιμετρικές «τιμές συστήματος», 
υποθέτοντας ότι αντιπροσωπεύουν το χρόνο ακτινοσκόπησης και το ΚΑΡ με τα οποία 
πραγματοποιείται η διαδικασία αυτή σε έναν ασθενή μέσου σωματότυπου στο 
συγκεκριμένο σύστημα. 
Από την ανάλυση των αποτελεσμάτων των μετρήσεων στα συστήματα επεμβατικής 
καρδιολογίας και των δοσιμετρικών δεδομένων από τις κλινικές διαδικασίες τα οποία 
συλλέγχθησαν, προέκυψαν τα εξής: 
Μελετήθηκε η διακύμανση των τιμών ρυθμού air kerma (Kair) κατά την ακτινοσκόπηση 
και Kair ανά frame cine καταγραφής στην είσοδο του ομοιώματος μεταξύ των 
συστημάτων τα οποία αξιολογήθηκαν. Επίσης μελετήθηκε η επίδραση της χρήσης της 
λειτουργίας μεγέθυνσης στις μετρούμενες δόσεις. 
Μελετήθηκε η ακρίβεια των μετρητών ΚΑΡ των συστημάτων και αξιολογήθηκε η ανάγκη 
διόρθωσης των τιμών ΚΑΡ των κλινικών διαδικασιών. Πιο συγκεκριμένα, στις 
περιπτώσεις που η μετρούμενη ανακρίβεια της ένδειξης ΚΑΡ του συστήματος 
ξεπερνούσε την εκτιμώμενη αβεβαιότητα της μέτρησης (6.4%), εφαρμόστηκε η 
αντίστοιχη διόρθωση των κλινικών τιμών ΚΑΡ που συλλέγχθηκαν από το συγκεκριμένο 
σύστημα. 
Πραγματοποιήθηκε σύγκριση των συστημάτων ανάλογα με τον το είδος του ανιχνευτή 
που χρησιμοποιούν (επίπεδος ανιχνευτής ή ενισχυτής εικόνας). Η σύγκριση αφορούσε 
τόσο στα μεγέθη που σχετίζονται με τη ποιότητα εικόνας (διακριτικές ικανότητες 
χαμηλής και υψηλής αντίθεσης) όσο και στα δοσιμετρικά μεγέθη (ρυθμοί Kair κατά την 
ακτινοσκόπηση και Kair ανά frame cine καταγραφής) 
Προτάθηκαν Διαγνωστικά Επίπεδα Αναφοράς σε επίπεδο συστήματος και σε επίπεδο 
κλινικών διαδικασιών. Ως ΔΕΑ συστήματος προτάθηκαν οι στρογγυλοποιημένες τιμές 
του 75% των κατανομών του ρυθμού air kerma κατά την ακτινοσκόπηση και του air 
kerma ανά frame cine καταγραφής χωρίς μεγέθυνση. Ως ΔΕΑ κλινικών διαδικασιών 
προτάθηκαν οι στρογγυλοποιημένες τιμές του 75% των κατανομών του συνολικού 
χρόνου ακτινοσκόπησης και του συνολικού ΚΑΡ κατά της διαδικασίες αυτές. 
Προκειμένου να εκτιμηθεί η ενεργός δόση στον εξεταζόμενο από τα δεδομένα των τιμών 
KAP τα οποία συλλέγχθησαν κατά τη μελέτη, ήταν απαραίτητη η χρήση κατάλληλων 
παραγόντων μετατροπής ΚΑΡ σε ενεργό δόση. Οι παράγοντες οι οποίοι έχουν κατά καιρούς 
χρησιμοποιηθεί στη σχετική βιβλιογραφία αφορούν στον υπολογισμό της ενεργού δόσης με χρήση των 
συντελεστών στάθμισης οργάνων της προηγούμενης σχετικής οδηγίας αντί της 
τελευταίας. Επίσης, στις περισσότερες περιπτώσεις οι παράγοντες μετατροπής 
έχουν υπολογιστεί θεωρώντας δέσμη ακτίνωνΧ η οποία έχει προκύψει με φίλτρο 3 mm Al, 
το οποίο δεν αντιπροσωπεύει το φιλτράρισμα της δέσμης στα σύγχρονα συστήματα. Για 
τους παραπάνω λόγους αποφασίστηκε ο εκ νέου υπολογισμός παραγόντων μετατροπής 
ΚΑΡ σε ενεργό δόση για τις υπό μελέτη διαδικασίες επεμβατικής καρδιολογίας. 
Για το σκοπό αυτό, αρχικά εκτιμήθηκε η συνεισφορά κάθε προβολής στο συνολικό ΚΑΡ κάθε διαδικασίας. 
Αυτό πραγματοποιήθηκε με παρακολούθηση και καταγραφή δεδομένων 
κατά τη διάρκεια εξετάσεων, με επικοινωνία με το προσωπικό των εργαστηρίων 
(επεμβατικούς καρδιολόγους και τεχνολόγους) και με ανασκόπηση της σχετικής βιβλιογραφίας. 
Για καθεμία από τις χρησιμοποιούμενες προβολές, 
υπολογίστηκε ο παράγοντας μετατροπής ΚΑΡ σε ενεργό δόση με τη χρήση του 
προγράμματος υπολογισμού δόσεων (βασισμένο σε κώδικα Monte Carlo) PCXMC 2.0. 
Η γεωμετρία η οποία χρησιμοποιήθηκε κατά τους υπολογισμούς αντιπροσωπεύει και τη 
γεωμετρία κατά την οποία πραγματοποιούνται οι αντίστοιχες προβολές στη κλινική πράξη. 
Οι παράγοντες υπολογίστηκαν για όλους τους πιθανούς συνδυασμούς φίλτρων 
οι οποίοι χρησιμοποιούνται στα σύγχρονα συστήματα επεμβατικής καρδιολογίας και για 
υψηλή τάση λειτουργίας 80 kV η οποία, όπως ήδη αναφέρθηκε, αντιπροσωπεύει μια 
τυπική μέση τάση λειτουργίας κατά τη διάρκεια κλινικών διαδικασιών. Ο 
τελικός παράγοντας μετατροπής ΚΑΡ σε ενεργό δόση για κάθε διαδικασία προέκυψε με 
στάθμιση των επιμέρους παραγόντων κάθε προβολής βάσει του ποσοστού συμμετοχής της 
στο συνολικό ΚΑΡ της διαδικασίας. Οι επιμέρους παράγοντες που χρησιμοποιήθηκαν στους 
τελικούς υπολογισμούς αντιστοιχούν στο φιλτράρισμα της δέσμης το οποίο ήταν το 
συνηθέστερα χρησιμοποιούμενο από τα συστήματα κατά τις μετρήσεις δόσης. 
Στη συνέχεια παρουσιάζονται οι κατανομές συχνοτήτων των τιμών CTDIvol και DLP των 
υπό εξέταση συστημάτων για τις εξετάσεις οι οποίες μελετήθηκαν. 
Στα γραφήματα σημειώνεται επιπρόσθετα η τιμή του 75 % της αντίστοιχης κατανομής, από 
τη στρογγυλοποίηση της οποίας θα προκύψουν οι προτεινόμενες τιμές ΔΕΑ. Επίσης 
παρουσιάζονται συγκεντρωτικά τα αποτελέσματα της στατιστικής ανάλυσης του συνολικού 
δείγματος των τιμών CTDIvol και DLP. 
Στους παραπάνω πίνακες καταγράφονται επίσης οι συντελεστές μεταβλητότητας 
των δοσιμετρικών μεγεθών για κάθε είδος εξέτασης, ως ο 
λόγος της τυπικής απόκλισης προς την αντίστοιχη μέση τιμή. Παρατηρούνται σημαντικά 
υψηλές τιμές του συντελεστή μεταβλητότητας, με μεγαλύτερες αυτές για την εξέταση έσω 
αυτιού - λιθοειδών οστών. 
Προκειμένου να συγκριθούν τα δοσιμετρικά μεγέθη μεταξύ συστημάτων ίδιου τύπου, 
επιλέχθηκαν οι εξετάσεις για τις οποίες υπήρχε το μεγαλύτερο δείγμα δεδομένων οι οποίες 
ήταν η εξέταση κεφαλήςεγκεφάλου, η εξέταση θώρακος και η εξέταση άνω/κάτω κοιλίας. 
Ο σκοπός της παραπάνω μελέτης είναι η εξαγωγή συμπερασμάτων για την επίδραση στις 
δόσεις της επιλογής των παραμέτρων έκθεσης που χρησιμοποιούνται, ανεξάρτητα από τη 
δοσιμετρική συμπεριφορά του συστήματος. Η διακύμανση των τιμών CTDIvol και DLP για τις 
παραπάνω εξετάσεις μελετήθηκε για τους τύπους αξονικών για τους οποίους υπήρχε 
δείγμα τουλάχιστον τεσσάρων συστημάτων. Στη συνέχεια παρουσιάζεται η 
διακύμανση των τιμών CTDIvol μεταξύ των συστημάτων ίδιου τύπου. 
Την ίδια συμπεριφορά παρουσιάζουν τα αποτελέσματα για τις αντίστοιχες τιμές DLP. 
Τέλος, ο Πίνακας 9 παρουσιάζει τους συντελεστές μεταβλητότητας των τιμών CTDIvol και 
DLP ανά είδος εξέτασης και τύπο συστήματος. Παρατηρούνται σημαντικά υψηλές τιμές του 
συντελεστή μεταβλητότητας σχεδόν για το σύνολο των συστημάτων, με τη μέγιστη τιμή να 
φτάνει το 70% για την εξέταση του θώρακα στα τέσσερα συστήματα Toshiba Asteion της 
μελέτης. 

Πραγματοποιήθηκε σύγκριση των δοσιμετρικών μεγεθών των συστημάτων ανάλογα με 
τον αριθμό ταυτόχρονων τομών που μπορούν να απεικονίσουν. Οι αξονικοί τομογράφοι 
χωρίστηκαν σε τρεις κατηγορίες, οι οποίες είναι: α) συστήματα μίας τομής, β) συστήματα 
δύο τομών και γ) πολυτομικά (>4) συστήματα. Στη συνέχεια παρουσιάζονται οι μέσες τιμές 
των CTDIvol και DLP των υπό μελέτη εξετάσεων για τις παραπάνω κατηγορίες συστημάτων. 
Δεν υπάρχουν αποτελέσματα για την εξέταση θώρακος & 
άνω/κάτω κοιλίας η οποία, για τεχνικούς λόγους, είναι πραγματοποιήσιμη με μία ενιαία 
σάρωση μόνο σε συστήματα πολλαπλών τομών. 
Εικόνα 44. Μέση τιμή CTDIvol των υπό μελέτη εξετάσεων ανά κατηγορία συστημάτων 
Εικόνα 45. Μέση τιμή DLP των υπό μελέτη εξετάσεων ανά κατηγορία συστημάτων 
Παρατηρείται ότι τα συστήματα δύο τομών παρουσιάζουν τις χαμηλότερες τιμές δόσης 
σε σύγκριση με τις υπόλοιπες κατηγορίες. Η παρατήρηση αυτή επιβεβαιώνεται και μέσω 
στατιστικής ανάλυσης διακύμανσης two sample ttest των αντίστοιχων κατανομών των 
τιμών CTDIvol. Ειδικότερα για τις εξετάσεις κορμού, οι μέσες τιμές των διτομικών 
συστημάτων είναι χαμηλότερες από τις αντίστοιχες των υπόλοιπων κατηγοριών με 
στατιστικά εξαιρετικά σημαντική διαφορά (p<0,002). Στατιστικά σημαντική είναι και η 
διαφορά στις εξετάσεις κεφαλιού με εξαίρεση αυτή του σπλαχνικού κρανίου (p≈0,12). Το 
γεγονός αυτό πιθανότατα οφείλεται στο σχετικά χαμηλότερο διαθέσιμο δείγμα για την 
εξέταση αυτή σε σύγκριση με τις υπόλοιπες. 
Πραγματοποιήθηκε σύγκριση των δοσιμετρικών μεγεθών των συστημάτων με και χωρίς 
αυτόματο σύστημα διαμόρφωσης των mA. Η σύγκριση αυτή ήταν εφικτή μόνο για τις 
εξετάσεις κορμού, αφού στη συντριπτική πλειοψηφία των περιπτώσεων, οι εξετάσεις 
κεφαλής πραγματοποιούνται με axial σαρώσεις χωρίς διαμόρφωση των mA ακόμα και στα 
συστήματα νέας τεχνολογίας. Επίσης η σύγκριση δεν ήταν εφικτή για την εξέταση θώρακος 
& άνω/κάτω κοιλίας, αφού το δείγμα συστημάτων χωρίς διαμόρφωση των mA τα οποία την 
πραγματοποιούν με μία σάρωση ήταν εξαιρετικά μικρό (τρία συστήματα). Στη συνέχεια 
παρουσιάζονται τα αποτελέσματα της σύγκρισης των τιμών CTDIvol και DLP των συστημάτων 
με και χωρίς σύστημα διαμόρφωσης των mA για τις υπόλοιπες εξετάσεις
Παρατηρείται ότι οι δύο κατηγορίες συστημάτων παρουσιάζουν παραπλήσιες τιμές 
CTDIvol και DLP για όλες τις υπό μελέτη εξετάσεις. Η παρατήρηση αυτή επιβεβαιώνεται και 
μέσω στατιστικής ανάλυσης διακύμανσης two sample ttest των αντίστοιχων κατανομών, 
αφού δεν παρατηρείται στατιστικά σημαντική διαφορά σε καμία από τις περιπτώσεις 
(p>0,2). 

Με βάση τιμές DLP των υπό μελέτη εξετάσεων του οποίους παρουσιάζει ο Πίνακας 6 και 
αντίστοιχους δημοσιευμένους συντελεστές μετατροπής DLP σε ενεργό δόση, 
υπολογίστηκε η ενεργός δόση στον εξεταζόμενο από μια τυπική σάρωση κατά 
τη διάρκεια των εξετάσεων αυτών. Στη συνέχεια παρουσιάζονται οι παραπάνω συντελεστές 
καθώς και τα αποτελέσματα του υπολογισμού της ενεργού δόσης. Για την 
εκτίμηση της συνολικής ενεργού δόσης από μια πλήρη εξέταση, θα πρέπει να ληφθούν 
υπόψη τυχόν επιπλέον σαρώσεις πέραν της τυπικής σάρωσης οι οποίες έχουν 
πραγματοποιηθεί κατά τη διάρκεια της εξέτασης. 
Με βάση τα ευρήματα της πραγματοποιηθείσας μελέτης, ο Πίνακας 11 παρουσιάζει τα 
προτεινόμενα Διαγνωστικά Επίπεδα Αναφοράς για τις τιμές CTDIvol και DLP των εξετάσεων 
οι οποίες μελετήθηκαν. Για λόγους σύγκρισης, παρουσιάζονται επίσης οι αντίστοιχες από 
άλλες ευρωπαϊκές μελέτες. Σε ορισμένες από αυτές, οι προτεινόμενες τιμές DLP 
αναφέρονται σε πλήρη εξέταση και όχι σε μία τυπική σάρωση. Η Εικόνα 48 παρουσιάζει 
συγκριτικά τις προτεινόμενες τιμές CTDIvol και τις αντίστοιχες από άλλες μελέτες. 

Στη συνέχεια παρουσιάζονται τα αποτελέσματα που αφορούν στο ρυθμό air kerma (Kair) 
εισόδου κατά την ακτινοσκόπηση, το ρυθμό Kair κατά την cine καταγραφή 
και Kair ανά frame κατά την cine καταγραφή στην είσοδο του ομοιώματος. 
Κάθε γράμμα στον οριζόντιο άξονα των γραφημάτων αντιπροσωπεύει ένα 
συγκεκριμένο τύπο συστήματος. Σε κάθε γράφημα παρουσιάζονται τα 
αποτελέσματα των αντίστοιχων τιμών τόσο χωρίς μεγέθυνση (FoV 2025 cm) όσο και με 
μεγέθυνση (FoV 1517 cm). Τέλος, ο Πίνακας 12 παρουσιάζει συγκεντρωτικά τα 
αποτελέσματα της στατιστικής ανάλυσης των μετρήσεων δόσης. 

Ο παραπάνω πίνακας καταγράφει επίσης τους συντελεστές μεταβλητότητας των δοσιμετρικών μεγεθών, ως τον λόγο της τυπικής 
απόκλισης των μετρήσεων προς την αντίστοιχη μέση τιμή. Παρατηρούνται σημαντικά 
υψηλές τιμές του συντελεστή μεταβλητότητας, ιδιαίτερα στις μετρήσεις ακτινοσκόπησης. 
Σημαντικές διαφορές στα μετρούμενα μεγέθη παρατηρούνται ακόμα και για συστήματα 
του ίδιου τύπου. Χαρακτηριστικά αναφέρεται ότι το σύστημα D2 παρουσιάζει εννεαπλάσιο 
ρυθμό Kair εισόδου κατά την ακτινοσκόπηση από ότι το σύστημα D1 και ότι το σύστημα L2 
παρουσιάζει πενταπλάσιο ρυθμό Kair ανά frame cine καταγραφής εισόδου από ότι το 
σύστημα L1. 
Τα αποτελέσματα των μετρήσεων σχετικά με την ακρίβεια των μετρητών ΚΑΡ των 
συστημάτων παρουσιάζονται στην Εικόνα 52. Στο γράφημα παρουσιάζονται και τα όρια τα 
οποία καθορίζονται από την εκτιμώμενη ακρίβεια της μέτρησης (± 6.4%). Όλοι οι μετρητές 
ΚΑΡ παρουσίασαν ακρίβεια καλύτερη από το όριο του ± 35% (IEC 2010). Τρία από τα 
συστήματα υπερεκτιμούσαν το ΚΑΡ σε ποσοστό 20 – 30% ενώ τα υπόλοιπα παρουσίασαν 
ακρίβεια καλύτερη του 18%. Οκτώ συστήματα παρουσίασαν ακρίβεια χειρότερη από την 
εκτιμώμενη αβεβαιότητας της μέτρησης. Αντίστοιχες διορθώσεις εφαρμόστηκαν στις τιμές 
ΚΑΡ από τις επεμβατικές διαδικασίες που συλλέγχθηκαν από τα συστήματα αυτά. 
Ο Πίνακας 13 συνοψίζει τα αποτελέσματα των μέσων τιμών των μετρούμενων 
παραμέτρων (χωρίς μεγέθυνση) στα συστήματα επεμβατικής καρδιολογίας, ανάλογα με το 
είδος ανιχνευτή του συστήματος (επίπεδος ανιχνευτή ή ενισχυτής εικόνας). 
Παρατηρείται ότι τα συστήματα με επίπεδο ανιχνευτή παρουσιάζουν καλύτερη 
διακριτική ικανότητα υψηλής αντίθεσης σε σχέση με συστήματα που κάνουν χρήση 
ενισχυτή εικόνας. Η παρατήρηση αυτή επιβεβαιώνεται και μέσω στατιστικής ανάλυσης 
διακύμανσης two sample ttest των αντίστοιχων κατανομών (p < 0,05). Αντίθετα, η 
παρατηρούμενη διαφορά στην ακρίβεια των μετρητών ΚΑΡ δεν αποδεικνύεται στατιστικά 
σημαντική (p = 0,06). Μη σημαντικές διαφορές παρατηρούνται και για τις μέσες τιμές των 
υπολοίπων παραμέτρων. 
Ο Πίνακας 14 και ο Πίνακας 15 παρουσιάζουν αντίστοιχα τα αποτελέσματα της 
ανάλυσης του μέσου χρόνου ακτινοσκόπησης και του μέσου ΚΑΡ ανά ίδρυμα για τις 
κλινικές διαδικασίες οι οποίες μελετήθηκαν. Στη συνέχεια παρουσιάζονται επίσης οι μέσες 
τιμές ΚΑΡ ανά εργαστήριο για τις υπό μελέτη κλινικές διαδικασίες 
Παρατηρούνται σημαντικές διακυμάνσεις της των τιμών ΚΑΡ για τις όλες διαδικασίες οι 
τις οποίες μελετήθηκαν. Οι μεγαλύτερες διακυμάνσεις παρατηρούνται 
ηλεκτροφυσιολογικές διαδικασίες και ιδιαίτερα για την διαδικασία της 
καρδιακής κατάλυσης με ραδιοσυχνότητες, για την οποία ο συντελεστής μεταβλητότητας 
είναι 75%. 
Ο Πίνακας 16 παρουσιάζει τις μέσες προβολές που χρησιμοποιούνται στις κλινικές 
διαδικασίες οι οποίες μελετήθηκαν, καθώς και τους αντίστοιχους παράγοντες μετατροπής 
ΚΑΡ σε ενεργό δόση που υπολογίστηκαν με τη χρήση του προγράμματος PCXMC 2.0 για 
όλους τους πιθανούς συνδυασμούς φίλτρων οι οποίοι χρησιμοποιούνται στα σύγχρονα 
συστήματα επεμβατικής καρδιολογίας και για υψηλή τάση λειτουργίας 80 kV. Τα βασικά 
στοιχεία εξομοίωσης κάθε προβολής παρουσιάζονται στο Παράρτημα Β. 
Για τον υπολογισμό της ενεργού δόσης από τις κλινικές διαδικασίες οι οποίες 
μελετήθηκαν, αποφασίστηκε να χρησιμοποιηθούν οι παράγοντες για φίλτρο δέσμης 
αποτελούμενο από 3 mm Al και 0,2 mm Cu (πάχος υποδιπλασιασμού 5,6 mm Al στα 80 
kVp), το οποίο διαπιστώθηκε ότι αντιπροσωπεύει μια μέση περίπτωση φιλτραρίσματος 
δέσμης κατά τις μετρήσεις δόσης στα συστήματα επεμβατικής καρδιολογίας που 
αξιολογήθηκαν. Τη συμμετοχή κάθε προβολής στο συνολικό ΚΑΡ των διαδικασιών καθώς 
και τον υπολογισμό του τελικού παράγοντα μετατροπής ΚΑΡ σε ενεργό δόση για κάθε 
διαδικασία παρουσιάζει ο Πίνακας 17. 
Με τη χρήση των παραπάνω παραγόντων μετατροπής ΚΑΡ σε ενεργό δόση και τα 
δεδομένα τα οποία παρουσιάζει ο Πίνακας 15, 
πραγματοποιήθηκε ο υπολογισμός της ενεργού δόσης για κάθε διαδικασία, τα 
αποτελέσματα του οποίου παρουσιάζει ο Πίνακας 18. 
Με βάση τα ευρήματα της πραγματοποιηθείσας μελέτης, ο Πίνακας 19 παρουσιάζει τα 
προτεινόμενα Διαγνωστικά Επίπεδα Αναφοράς για τον χρόνο ακτινοσκόπησης και το 
συνολικό ΚΑΡ των διαδικασιών οι οποίες μελετήθηκαν, καθώς και για τον ακτινοσκοπικό 
ρυθμό air kerma και το air kerma ανά frame κατά την cine καταγραφή στην είσοδο του 
ομοιώματος. 
Σύμφωνα με τα αποτελέσματα που παρουσιάζει ο Πίνακας 11, οι τιμές των 
προτεινόμενων ΔΕΑ είναι συγκρίσιμες με τις αντίστοιχες τιμές που προτείνονται από άλλες 
ευρωπαϊκές μελέτες για τις περισσότερες από τις εξετάσεις οι οποίες μελετήθηκαν. 
Εξαίρεση αποτελεί η εξέταση σπλαχνικού κρανίου/ιγμορείων, για την οποία η 
προτεινόμενη τιμή ΔΕΑ CTDIvol είναι σημαντικά υψηλότερη (κατά 73% και 108%) από τις 
δύο αντίστοιχες προτεινόμενες τιμές της βιβλιογραφίας. Η διερεύνηση του φαινομένου 
κατέδειξε ότι για τις ανατομικές περιοχές λιθοειδών οστών, παραρρίνιων κόλπων και 
τραχήλου, υπάρχει μόνο ένας κωδικός συνταγογράφησης. Αυτό συχνά έχει ως αποτέλεσμα 
τη χρήση κοινού πρωτοκόλλου σάρωσης για τις περιοχές αυτές, ενώ σε ορισμένες 
περιπτώσεις, ασθενείς με ενδείξεις σε μια μόνο περιοχή υποβάλλονται σε εξέταση που 
καλύπτει ανατομικά το σύνολο των παραπάνω περιοχών. Η Ελληνική Επιτροπή Ατομικής 
Ενέργειας επεσήμανε το παραπάνω πρόβλημα στο Υπουργείο Υγείας και την Ελληνική 
Ακτινολογική Εταιρία και αναμένεται η επίλυσή του με εκ νέου κωδικοποίηση των 
εξετάσεων αξονικής τομογραφίας των περιοχών αυτών. Επίσης διαπιστώθηκε ότι, σε 
σημαντικό αριθμό συστημάτων, η εξέταση του σπλαχνικού κρανίου πραγματοποιείται με 
κοινό πρωτόκολλο με την εξέταση κρανίου/εγκεφάλου. Η παραπάνω πρακτική αυξάνει τη 
δόση στον εξεταζόμενο χωρίς να συνεισφέρει στην διαγνωστική ακρίβεια των 
λαμβανομένων εικόνων και πρέπει να αναθεωρηθεί από τα ιδρύματα στα οποία 
πραγματοποιείται. 
Η προτεινόμενη τιμή ΔΕΑ CTDIvol για την εξέταση άνω/κάτω κοιλίας είναι 6% χαμηλότερη 
από το μέσο όρο των αντίστοιχων προτεινόμενων τιμών της βιβλιογραφίας. Ωστόσο, η 
προτεινόμενη τιμή DLP της εξέτασης είναι 12% υψηλότερη από το μέσο όρο των 
αντίστοιχων δημοσιευμένων τιμών. Αυτό πιθανότατα σημαίνει ότι, για την συγκεκριμένη 
εξέταση, χρησιμοποιείται μεγαλύτερο εύρος σάρωσης από ότι είναι κλινικά απαραίτητο. 
Παρόμοια συμπεράσματα συνάγονται και από τα αποτελέσματα των προτεινόμενων τιμών 
ΔΕΑ για την εξέταση οσφυϊκής μοίρας σπονδυλικής στήλης. 
Οι αξονικοί τομογράφοι δύο τομών παρουσιάζουν τις χαμηλότερες δοσιμετρικές τιμές 
για τις υπό μελέτη εξετάσεις, σε σύγκριση με τα μονοτομικά και τα πολυτομικά (4+) 
συστήματα. Το γεγονός αυτό είναι σε συμφωνία με τα αποτελέσματα και άλλων μελετών 
και μπορεί να αποδοθεί σε παράγοντες που σχετίζονται τόσο 
στα τεχνικά χαρακτηριστικά των συστημάτων όσο και στη χρήση τους. Τα συστήματα δύο 
τομών παρουσιάζουν καλύτερη γεωμετρική ευαισθησία από τα πολυτομικά συστήματα, 
ενώ παράλληλα το ποσοστό των αξονικών τομογράφων δύο τομών που 
κάνουν χρήση αυτόματου συστήματος διαμόρφωσης των mA είναι γενικά πολύ μεγαλύτερο 
από το αντίστοιχο μονοτομικών συστημάτων. Τα ποσοστά αυτά για τα συστήματα που 
συμμετείχαν στην παρούσα μελέτη ήταν 75% έναντι 8% αντίστοιχα. Τα χαρακτηριστικά των 
σύγχρονων πολυτομικών συστημάτων δίνουν 
την δυνατότητα στο χρήστη να πραγματοποιήσει εξετάσεις με μικρό εύρος δέσμης, 
έτσι ώστε να είναι εφικτή η εκ των υστέρων ανακατασκευή προβολών μέγιστης έντασης 
με σχεδόν σταθερή ανάλυση σε όλα τα επίπεδα. Αυτό όμως μπορεί να οδηγήσει σε 
χρήση αυξημένων στοιχείων έκθεσης έτσι ώστε να αντισταθμιστεί ο αυξημένος θόρυβος 
εικόνας λόγω της περαιτέρω μείωσης της γεωμετρικής ευαισθησίας. Το γεγονός αυτό, μαζί 
με μία σειρά παραγόντων που αφορούν στην εξοικείωση των χρηστών με τα τεχνικά 
χαρακτηριστικά των πολυτομικών αξονικών τομογράφων, μπορούν να 
οδηγήσουν σε αύξηση των δόσεων σε εξετάσεις που πραγματοποιούνται στα συστήματα 
αυτά. 
Δεν παρατηρήθηκαν στατιστικά σημαντικές διαφορές των δοσιμετρικών μεγεθών 
μεταξύ συστημάτων με και χωρίς αυτόματο σύστημα διαμόρφωσης των mA για τις 
εξετάσεις οι οποίες μελετήθηκαν. Λαμβάνοντας υπόψη ότι το 97% των συστημάτων με 
διαμόρφωση των mA ήταν διτομικά ή πολυτομικά (4+) συστήματα, συνάγεται το 
συμπέρασμα ότι το σύστημα διαμόρφωσης των mA αντισταθμίζει την επίδραση της 
μειωμένης γεωμετρικής ευαισθησίας των συστημάτων αυτών στα δοσιμετρικά μεγέθη. 
Οι συντελεστές μεταβλητότητας των δοσιμετρικών μεγεθών για τις υπό μελέτη 
εξετάσεις κυμαίνονται από 32% έως 76% για τις τιμές CTDIvol και από 36% έως 79% για τις 
τιμές DLP. Το μεγάλο αυτό εύρος δόσεων πρέπει να αποδοθεί όχι μόνο στη δοσιμετρική 
συμπεριφορά των συστημάτων αλλά και στην επιλογή των στοιχείων έκθεσης των κλινικών 
πρωτοκόλλων τα οποία χρησιμοποιούνται. Αυτό άλλωστε υποδεικνύεται και από το μεγάλο 
εύρος των δοσιμετρικών μεγεθών που παρουσιάζουν τα συστήματα ίδιου τύπου. 
Χαρακτηριστικά αναφέρεται ότι οι τιμές CTDIvol της εξέτασης κεφαλήςεγκεφάλου μεταξύ 
των τεσσάρων συστημάτων Siemens Somatom Spirit της μελέτης κυμαίνονται μεταξύ 20 και 
47 mGy, ενώ οι τιμές CTDIvol της εξέτασης θώρακος μεταξύ των τεσσάρων συστημάτων 
Toshiba Asteion κυμαίνονται μεταξύ 7,5 και 36 mGy. Παρόμοια αποτελέσματα 
παρατηρούνται και για άλλους τύπους συστημάτων. Τα παραπάνω υποδεικνύουν την 
ανάγκη για περαιτέρω βελτιστοποίηση της ακτινοπροστασίας του εξεταζομένου μέσω 
κατάλληλης τροποποίησης των κλινικών πρωτοκόλλων τα οποία χρησιμοποιούνται, χωρίς 
υποβάθμιση της διαγνωστικής πληροφορίας των λαμβανομένων εικόνων. 
Η παρούσα μελέτη είναι η πρώτη που πραγματοποιείται σε πανελλαδική κλίμακα για 
τον προσδιορισμό ΔΕΑ αξονικής τομογραφίας. Μελέτες μεσαίας κλίμακας έχουν 
πραγματοποιηθεί στο παρελθόν κατά τις οποίες τα δοσιμετρικά μεγέθη προέκυψαν από μετρήσεις δόσεις σε ομοίωμα που 
πραγματοποιήθηκαν αντίστοιχα σε 27 και 14 συστήματα χωρίς αυτόματη διαμόρφωση των 
mA. Κατά τις μελέτες αυτές πραγματοποιήθηκε υπολογισμός του CTDIw αντί του CTDIvol ο 
οποίος έγινε στην παρούσα, συνεπώς τα αποτελέσματα αυτά δεν είναι άμεσα συγκρίσιμα. 
Ο Πίνακας 20 παρουσιάζει συγκριτικά τα αποτελέσματα του DLP των εξετάσεων που 
αξιολογήθηκαν στη παρούσα και στις προαναφερθείσες μελέτες. Παρατηρείται ότι, ενώ για 
τις εξετάσεις κεφαλής - εγκεφάλου και θώρακος οι τιμές της παρούσας μελέτης είναι σε 
γενικές γραμμές συγκρίσιμες με τις αντίστοιχες των προηγούμενων μελετών, το DLP της 
εξέτασης οσφυϊκής μοίρας σπονδυλικής στήλης είναι σημαντικά μεγαλύτερο στην παρούσα 
μελέτη. Το γεγονός αυτό θα μπορούσε να οφείλεται στην διαφορετική χρονική περίοδο 
διεξαγωγής των μελετών σε συνδυασμό με την κλινική φύση της εξέτασης. Η περιοχή της 
οσφυϊκής μοίρας στην οποία αναζητούνται συχνά κλινικά ευρήματα είναι τα 
μεσοσπονδύλια διαστήματα. Η εξέταση της περιοχής μπορεί να γίνει με δύο μεθόδους, είτε 
με ελικοειδή σάρωση όλης της οσφυϊκής μοίρας και εκ των υστέρων ανακατασκευή των 
μεσοσπονδύλιων διαστημάτων, είτε με axial σαρώσεις μόνο στα διαστήματα αυτά. Όπως 
είναι προφανές, αν το CTDIvol των δύο αυτών μεθόδων είναι κοινό, τότε η περίπτωση της 
ελικοειδούς σάρωσης θα παρουσιάζει μεγαλύτερο DLP λόγω μεγαλύτερου συνολικά 
εύρους σάρωσης και συνεπώς μεγαλύτερη ακτινική επιβάρυνση στον εξεταζόμενο. Τα 
συστήματα τα οποία συμμετείχαν στις παλαιότερες μελέτες ήταν γενικά παλαιότερης 
τεχνολογίας σε σχέση με τα συστήματα της παρούσας μελέτης. Όπως ήδη αναφέρθηκε, τα 
σύγχρονα συστήματα έχουν τη δυνατότητα σάρωσης μεγάλων περιοχών σε πολύ μικρό 
χρονικό διάστημα και επίσης έχουν τη δυνατότητα ταχύτατων ανακατασκευών σε όλα τα 
επίπεδα. Είναι επομένως πιθανό για λόγους ευκολίας, η εξέταση της οσφυϊκής μοίρας να 
πραγματοποιείται πλέον ελικοειδώς σε μεγαλύτερο ποσοστό συστημάτων από ότι 
παλαιότερα, κάτι που εξηγεί την αύξηση της μέσης τιμής DLP της εξέτασης. 
Παρόμοια φαινόμενα είναι πιθανό να παρουσιάζονται και σε εξετάσεις άλλων περιοχών, 
όπως στην αυχενική μοίρα της σπονδυλικής στήλης. Στο σημείο αυτό αξίζει να σημειωθεί 
ότι κατά την παρούσα μελέτη, πέρα από τις εξετάσεις για τις οποίες προτείνονται ΔΕΑ, 
πραγματοποιήθηκε συλλογή δεδομένων και για άλλες εξετάσεις όπως αυτές του τραχήλου 
και της αυχενικής μοίρας της σπονδυλικής στήλης. Κατά τη διερεύνηση των αποτελεσμάτων 
διαπιστώθηκε ότι για τις δύο αυτές εξετάσεις, σε ορισμένα συστήματα ως ομοίωμα 
αναφοράς για τις τιμές CTDIvol και DLP χρησιμοποιείται το ομοίωμα κεφαλιού (διαμέτρου 
16 cm), ενώ στα υπόλοιπα το ομοίωμα σώματος (διαμέτρου 32 cm) με αποτέλεσμα οι τιμές 
από τις δύο αυτές κατηγορίες να μην είναι συγκρίσιμες. Το φαινόμενο αυτό δεν επιτρέπει 
τη θέσπιση ενιαίων ΔΕΑ για τις εξετάσεις στην περιοχή του τραχήλου και θα πρέπει να 
λαμβάνεται υπόψη σε όλες τις αναφορές δόσης των εξετάσεων αυτών. 

Οι προτεινόμενες τιμές ΔΕΑ ΚΑΡ για τις διαδικασίες διαγνωστικής στεφανιογραφίας και 
διαδερμικής στεφανιαίας παρέμβασης είναι 53 Gycm2 και 129 Gycm2, παραπλήσιες με τις 
τιμές των 50 Gycm2 και 125 Gycm2 αντίστοιχα που προτείνονται στην σχετική έκδοση του 
Διεθνούς Οργανισμού Ατομικής Ενέργειας. Άλλες μελέτες προτείνουν ΔΕΑ ΚΑΡ για διαγνωστική 
στεφανιογραφία τα οποία κυμαίνονται μεταξύ 36 Gycm2 και 57 Gycm2 με μέση τιμή τα 48 
Gycm2, επίσης συγκρίσιμη με την τιμή που προτείνεται στην παρούσα μελέτη. Οι μελέτες 
αυτές προτείνουν ΔΕΑ ΚΑΡ για διαδερμική στεφανιαία αγγειοπλαστική τα οποία κυμαίνονται μεταξύ 67 Gycm2 και 94 
Gycm2 με μέση τιμή τα 82 Gycm2. Η τιμή αυτή, όπως ήταν αναμενόμενο, είναι χαμηλότερη 
από την προτεινόμενη από τη παρούσα μελέτη τιμή για διαδερμική στεφανιαία 
παρέμβαση, η οποία όπως ήδη έχει αναφερθεί ενδέχεται να περιλαμβάνει και διαγνωστική 
στεφανιογραφία. Η θέσπιση ΔΕΑ για το συνολικό αριθμό frames cine καταγραφής ανά 
διαδικασία όπως και η κατηγοριοποίηση των ΔΕΑ ανάλογα με την πολυπλοκότητα των 
διαδικασιών δεν ήταν εφικτή λόγω της έλλειψης σχετικών πληροφοριών στα δεδομένα τα 
οποία συλλέγχθηκαν. Τα εργαστήρια επεμβατικής καρδιολογίας μπορούν ωστόσο να 
συγκρίνουν με τα ΔΕΑ τις τοπικές τιμές αφού εφαρμόσουν σε αυτές διορθώσεις σχετικές με 
την πολυπλοκότητα των διαδικασιών που πραγματοποιήθηκαν. 
Η προτεινόμενη τιμή ΔΕΑ ΚΑΡ για τη διαδικασία εμφύτευσης βηματοδότη είναι 36 
Gycm2, επίσης συγκρίσιμη με τις τιμές από άλλες μελέτες οι οποίες 
είναι 27 Gycm2 και 38 Gycm2. Το μεγάλο εύρος τιμών ΚΑΡ που παρατηρείται για την 
διαδικασία αυτή, είναι πιθανό να σχετίζεται με το είδος της συσκευής η οποία 
εμφυτεύεται. Όπως έχει αναφερθεί στη βιβλιογραφία η εμφύτευση 
αμφικοιλιακού βηματοδότη, η οποία πραγματοποιείται κατά τη θεραπεία καρδιακού 
επανασυγχρονισμού, απαιτεί γενικά σημαντικά μεγαλύτερο χρόνο ακτινοσκόπησης και 
τιμές ΚΑΡ (τέσσερις με πέντε φορές στη συγκεκριμένη μελέτη) από ότι η εμφύτευση 
συμβατικής συσκευής. 
Πολύ μεγάλο εύρος τιμών παρατηρήθηκε επίσης στις διαδικασίες καρδιακής κατάλυσης 
με ραδιοσυχνότητες. Το φαινόμενο αυτό μπορεί να αποδοθεί τόσο σε παράγοντες που 
σχετίζονται με τις παραμέτρους έκθεσης των συστημάτων, όπως αυτές επιλέγονται από το 
προσωπικό του εργαστηρίου, όσο και στη φύση των κλινικών διαδικασιών. Όπως προέκυψε 
κατά τη διερεύνηση των αποτελεσμάτων, στα εργαστήρια στα οποία παρουσιάζονται οι 
χαμηλότερες μέσες τιμές ΚΑΡ για την κατάλυση με ραδιοσυχνότητες 
γίνεται χρήση παλμικής ακτινοσκόπησης με ρυθμό λήψης παλμών 
6.25 pps ή και χαμηλότερο, ο οποίος αποδίδει ικανοποιητική ποιότητα εικόνας για τις 
διαδικασίες αυτές, έχοντας ως αποτέλεσμα πολύ μικρότερες δόσεις σε σύγκριση με τον 
ρυθμό των 12.5 pps ή 15 pps ο οποίος χρησιμοποιείται στα υπόλοιπα εργαστήρια. 
Συμπερασματικά διαφαίνεται ότι η χρήση ακτινοσκόπησης χαμηλού ρυθμού λήψης παλμών 
είναι εφικτή για τις διαδικασίες καρδιακής κατάλυσης με ραδιοσυχνότητες και θα πρέπει να 
διερευνηθεί από το σύνολο των εργαστηρίων. Επιπλέον παράγοντας ο οποίος είναι πιθανό 
να συντελεί στο μεγάλο εύρος δόσεων είναι η παθολογία του ασθενούς. Η εξάρτηση του 
χρόνου ακτινοσκόπησης και της συνολικής τιμής ΚΑΡ από το είδος της αρρυθμίας την οποία 
καλείται να αντιμετωπίσει η κατάλυση με ραδιοσυχνότητες έχει μελετηθεί στη σχετική 
βιβλιογραφία και θα πρέπει να ληφθεί υπόψη κατά την εφαρμογή των προτεινόμενων ΔΕΑ από τα εργαστήρια. 
Η παρούσα μελέτη είναι η πρώτη που πραγματοποιείται σε πανελλαδική κλίμακα για 
τον προσδιορισμό ΔΕΑ διαδικασιών επεμβατικής καρδιολογίας. Στο παρελθόν έχουν 
πραγματοποιηθεί μελέτες μικρής κλίμακας (ενός ή δύο ιδρυμάτων) και για μικρότερο 
γενικά αριθμό διαδικασιών. Ο Πίνακας 21 παρουσιάζει συγκριτικά τις μέσες ή median τιμές 
ΚΑΡ από τέτοιες μελέτες μαζί με τα αντίστοιχα αποτελέσματα της παρούσας μελέτης. Οι 
μεγάλες διαφορές που παρατηρούνται μεταξύ των μελετών αντικατοπτρίζουν, μεταξύ 
άλλων, την επίδραση που έχει η εμπειρία των επεμβατιστών ιατρών καρδιολόγων στις τιμές 
ΚΑΡ που απαιτούνται για την ολοκλήρωση των διαδικασιών. 

Σε ό,τι αφορά τις μετρήσεις δόσης σε ομοίωμα, το μεγάλο εύρος των μετρούμενων τιμών 
στα συστήματα τα οποία αξιολογήθηκαν, αντιπροσωπεύουν διαφορές όχι μόνο στην 
απόδοση των συστημάτων αλλά και στην επιλογή των παραμέτρων έκθεσης από το 
προσωπικό των εργαστηρίων κατά τη διάρκεια των κλινικών διαδικασιών. Το τελευταίο 
μπορεί να εξηγήσει και τις μεγάλες διαφορές μεταξύ συστημάτων ίδιου τύπου. Τα 
παραπάνω αναδεικνύουν την ανάγκη για περαιτέρω βελτιστοποίηση της ακτινοπροστασίας 
μέσω της επανεξέτασης των παραμέτρων έκθεσης ή και των πρωτοκόλλων τα οποία 
χρησιμοποιούνται χωρίς υποβάθμιση του κλινικού αποτελέσματος. 
Τέλος, η χρήση ενός κοινού παράγοντα μετατροπής ΚΑΡ σε ενεργό δόση ίσου με 0,26 
mSv/Gycm2 είναι εφικτή για όλες τις κλινικές διαδικασίες οι οποίες μελετήθηκαν. Ο 
παράγοντας αυτός είναι σημαντικά υψηλότερος από το 0,18 mSv/Gycm2 το οποίος είχε 
χρησιμοποιηθεί στην σχετική έκδοση του Διεθνούς Οργανισμού Ατομικής Ενέργειας 
και ο οποίος είχε επιλεγεί με βάση παλαιότερες μελέτες. Οι μελέτες αυτές αφορούσαν στον υπολογισμό της 
ενεργού δόσης με χρήση των συντελεστών στάθμισης οργάνων της προηγούμενης σχετικής 
οδηγίας (ICRP 1991) και με φίλτρο δέσμης 3 mm Al, το οποίο δεν αντιπροσωπεύει το 
φιλτράρισμα της δέσμης στα σύγχρονα συστήματα. Η αυξημένη τιμή του παράγοντα 
μετατροπής που υπολογίστηκε κατά τη μελέτη, οφείλεται στο ότι υπολογίστηκε για 
αυξημένο φίλτρο δέσμης, το οποίο χρησιμοποιούν τα σύγχρονα συστήματα επεμβατικής 
καρδιολογίας (ο αντίστοιχος συντελεστής για φίλτρο 3 mm Al θα ήταν 0,16 mSv/Gycm2). 

Η παρούσα εργασία είχε ως στόχο τη συνεισφορά στη βελτιστοποίηση της 
ακτινοπροστασίας εξεταζόμενων και προσωπικού στις εξετάσεις αξονικής τομογραφίας και 
τις διαδικασίες επεμβατικής καρδιολογίας, κυρίως μέσω της θέσπισης Διαγνωστικών 
Επιπέδων Αναφοράς ενηλίκων για τις παραπάνω εφαρμογές. Ορισμένα από τα 
αποτελέσματα που προέκυψαν κατά τη μελέτη, όπως οι μεγάλες διακυμάνσεις των 
δοσιμετρικών μεγεθών που παρατηρήθηκαν και οι υψηλές δόσεις της αξονικής 
τομογραφίας σπλαχνικού κρανίου, υποδεικνύουν ότι υπάρχει ανάγκη για περαιτέρω 
βελτιστοποίηση της ακτινοπροστασίας και στα δύο πεδία. 
Οι προτεινόμενες τιμές που προέκυψαν από την παρούσα μελέτη, εγκρίθηκαν ως εθνικά 
Διαγνωστικά Επίπεδα Αναφοράς ενηλίκων κατά την 218η συνεδρίαση του Διοικητικού 
Συμβουλίου της Ελληνικής Επιτροπής Ατομικής Ενέργειας και ήδη ανακοινώθηκαν στην 
ιστοσελίδα της ΕΕΑΕ, ενώ αναμένεται και η έκδοση σχετικής Υπουργικής Απόφασης από το 
Υπουργείο Υγείας. Σύμφωνα με τις διεθνείς οδηγίες, κάθε 
ίδρυμα πρέπει να συγκρίνει τις μέσες τιμές των δοσιμετρικών μεγεθών του με τα 
αντίστοιχα εθνικά ΔΕΑ. Αν παρατηρείται συστηματική υπέρβαση των ΔΕΑ, τότε τα αίτιά της 
θα πρέπει να διερευνώνται και να αναζητούνται διορθωτικές ενέργειες. Ωστόσο, η 
εφαρμογή των ΔΕΑ πρέπει να πραγματοποιείται με ευελιξία, έτσι ώστε να επιτρέπονται 
υψηλότερες δόσεις όταν κάτι τέτοιο επιβάλλεται για κλινικούς λόγους. Η 
ευελιξία στην εφαρμογή των ΔΕΑ είναι ιδιαίτερα σημαντική στις διαδικασίες επεμβατικής 
καρδιολογίας κατά τις οποίες παράγοντες όπως η πολυπλοκότητα της διαδικασίας, η 
εμπειρία των επεμβατιστών Ιατρών Καρδιολόγων και τα σωματομετρικά χαρακτηριστικά 
των ασθενών, μπορούν να οδηγήσουν σε μεγάλο εύρος δοσιμετρικών μεγεθών. Σε κάθε 
περίπτωση, η εφαρμογή των ΔΕΑ από τα ιδρύματα μπορεί να αποτελέσει ένα εργαλείο 
ευαισθητοποίησης όλων των εμπλεκομένων στα θέματα που αφορούν τη βελτιστοποίηση 
της ακτινοπροστασίας. 
Κατά τη διαδικασία αναθεώρησης των ΔΕΑ αξονικής τομογραφίας ενηλίκων που 
προέκυψαν από την παρούσα μελέτη, θα πρέπει να συλλεχθούν επιπλέον στοιχεία τα 
οποία θα επιτρέψουν τη θέσπιση τιμών ΔΕΑ για το DLP της πλήρους εξέτασης και όχι μόνο 
της τυπικής σάρωσης, έτσι ώστε να περιγράφεται πιο ολοκληρωμένα η ακτινική 
επιβάρυνση του εξεταζομένου. Θα πρέπει επίσης να διερευνηθεί η πιθανότητα 
διαβάθμισης των ΔΕΑ ανάλογα με τη παθολογία του εξεταζομένου και η θέσπιση ΔΕΑ νέων 
εξετάσεων οι οποίες είναι πλέον πραγματοποιήσιμες στα σύγχρονα συστήματα αξονικής 
τομογραφίας, όπως η αξονική στεφανιογραφία, η αξονική (εικονική) κολονοσκόπηση κλπ. 
Σε ότι αφορά την αναθεώρηση των ΔΕΑ επεμβατικής καρδιολογίας, πρέπει να συλλεχθούν 
επιπλέον στοιχεία τα οποία θα επιτρέψουν τη θέσπιση ΔΕΑ για το συνολικό αριθμό frames 
cine καταγραφής και τη διαβάθμιση των ΔΕΑ ανάλογα με την πολυπλοκότητα της 
διαδικασίας κατά την διαδερμική στεφανιαία παρέμβαση, το είδος της συσκευής 
(συμβατική ή αμφικοιλιακή) κατά την εμφύτευση βηματοδότη και το είδος της αρρυθμίας 
που αντιμετωπίζεται κατά την καρδιακή κατάλυση με ραδιοσυχνότητες. Επίσης, θα πρέπει 
το συντομότερο να δρομολογηθεί η θέσπιση εθνικών ΔΕΑ παιδιατρικών εξετάσεων τόσο 
στα πεδία της αξονικής τομογραφίας και της επεμβατικής καρδιολογίας όσο και για τις 
υπόλοιπες ακτινολογικές εφαρμογές. Τέλος, κατά τις μελλοντικές διαδικασίες θέσπισης ΔΕΑ 
θα πρέπει να διερευνηθεί η πιθανότητα χρήσης της συνολικής κατανομής των 
δοσιμετρικών μεγεθών αντί της μεθόδου του 75 %, σύμφωνα με τις αναμενόμενες οδηγίες 
της σχετικής επιτροπής της ICRP. 

Από το σύνολο των ακτινολογικών εφαρμογών αυτές που παρουσιάζουν ιδιαίτερο 
ενδιαφέρον λόγω της υψηλής ακτινικής επιβάρυνσης που επιφέρουν, της ολοένα 
αυξανόμενης συχνότητας πραγματοποίησής τους και των νέων τεχνολογιών που υιοθετούν 
είναι οι εξετάσεις αξονικής (υπολογιστικής) τομογραφίας και οι διαδικασίες επεμβατικής 
καρδιολογίας. Τα χαρακτηριστικά των εφαρμογών αυτών καθιστούν επιτακτική την ανάγκη 
για βελτιστοποίηση της ακτινοπροστασίας κατά τη πραγματοποίησή τους. Η Ευρωπαϊκή 
Επιτροπή εισήγαγε με την οδηγία 97/43/EURATOM την έννοια των Διαγνωστικών Επιπέδων 
Αναφοράς (ΔΕΑ). Από τη θέσπισή τους και μετά τα ΔΕΑ έχουν υιοθετηθεί τόσο σε 
Ευρωπαϊκό όσο και εθνικό επίπεδο από πολλές χώρες ως εργαλείο ακτινοπροστασίας για 
εξετάσεις αξονικής τομογραφίας. Η θέσπιση ΔΕΑ για διαδικασίες επεμβατικής καρδιολογίας 
έχει διερευνηθεί στο παρελθόν και η αναγκαιότητά της τονίζεται ιδιαίτερα στην πρόσφατη 
αναθεώρηση των Basic Safety Standards του Διεθνούς Οργανισμού Ατομικής Ενέργειας 
(ΔΟΑΕ) και στις νέες οδηγίες της Ευρωπαϊκής Ένωσης. 
Παρά τη αποδεδειγμένα μεγάλη τους αξία από πλευράς ακτινοπροστασίας, μέχρι 
πρότινος δεν είχαν θεσπιστεί ΔΕΑ σε εθνικό επίπεδο για τις εξετάσεις αξονικής 
τομογραφίας και τις διαδικασίες επεμβατικής καρδιολογίας. Στόχος της παρούσας 
διατριβής είναι η συνεισφορά στη βελτιστοποίηση της ακτινοπροστασίας εξεταζόμενων και 
προσωπικού κατά τις παραπάνω εφαρμογές, μέσω του προσδιορισμού τιμών ΔΕΑ ενηλίκων 
για τις κυριότερες εξετάσεις αξονικής τομογραφίας και επεμβατικής καρδιολογίας, της 
εκτίμησης της ακτινικής επιβάρυνσης των ασθενών κατά την πραγματοποίηση των 
παραπάνω εξετάσεων και της επισήμανσης μη βελτιστοποιημένων πρακτικών από πλευράς 
ακτινοπροστασίας κατά τη διενέργειά τους και την υποβολή εναλλακτικών προτάσεων με 
γνώμονα τον βέλτιστο συνδυασμό ακτινοπροστασίας και κλινικού αποτελέσματος. 
Προκειμένου να συλλεχθεί δείγμα κατάλληλο για τη θέσπιση εθνικών ΔΕΑ αξονικής 
τομογραφίας, αποφασίστηκε η συλλογή δεδομένων από 91 συστήματα τα οποία είναι 
εγκατεστημένα σε 38 πόλεις. Τα 65 από αυτά τα συστήματα κάνουν χρήση συστήματος 
αυτόματης διαμόρφωση των mA και παρέχουν δοσιμετρικά δεδομένα (CTDIvol και DLP) μετά 
το τέλος της εξέτασης σε ειδική δοσιμετρική αναφορά που δημιουργείται από το σύστημα 
(poststudy data page). Από τα συστήματα αυτά πραγματοποιήθηκε συλλογή των 
παραπάνω τιμών CTDIvol και DLP για επτά συνήθεις εξετάσεις αξονικής τομογραφίας. Τα 
υπόλοιπα 26 συστήματα χρησιμοποιούν σταθερά mA κατά τη διάρκεια της σάρωσης και τα 
περισσότερα από αυτά δεν παρέχουν δοσιμετρικά δεδομένα μετά το τέλος της εξέτασης. 
Τα δοσιμετρικά δεδομένα που συλλέχθηκαν από τα συστήματα αυτά προέκυψαν από 
μετρήσεις δόσης σε ομοίωμα κεφαλής ή σώματος, ανάλογα με το είδος της εξέτασης. Τα 
αποτελέσματα των μετρήσεων σε ομοίωμα στα «παλαιότερα» συστήματα, συνδυάστηκαν 
με τα δεδομένα τα οποία συλλέχθηκαν από την δοσιμετρική αναφορά των «μοντέρνων» 
συστημάτων με σκοπό να συγκροτηθεί το συνολικό δείγμα δεδομένων με βάση το οποίο, 
μεταξύ άλλων, υπολογίστηκαν οι προτεινόμενες τιμές ΔΕΑ για τις εξετάσεις αξονικής 
τομογραφίας, ως οι στρογγυλοποιημένες τιμές του 75 % των κατανομών των μεγεθών 
CTDIvol και DLP του συνολικού δείγματος 
Στο πεδίο της επεμβατικής καρδιολογίας, με σκοπό τη θέσπιση ΔΕΑ τόσο σε επίπεδο 
συστημάτων όσο και κλινικών διαδικασιών, πραγματοποιήθηκαν μετρήσεις σχετικές με την 
απόδοση των συστημάτων που χρησιμοποιούνται στην επεμβατική καρδιολογία καθώς και 
συλλογή και ανάλυση δοσιμετρικών δεδομένων από κλινικές διαδικασίες. Οι μετρήσεις 
πραγματοποιήθηκαν σε τριάντα συστήματα επεμβατικής καρδιολογίας και αφορούσαν 
τόσο σε μετρήσεις δόσης σε ομοίωμα όσο και σε παραμέτρους που σχετίζονται την 
ποιότητα εικόνας. Σε ότι αφορά τις κλινικές διαδικασίες, ο συνολικός χρόνος 
ακτινοσκόπησης και η συνολική τιμή του γινομένου air Kerma - επιφάνειας (ΚΑΡ) 
καταγράφηκαν από συνολικά 5250 διαδικασίες επεμβατικής καρδιολογίας οι οποίες 
πραγματοποιήθηκαν σε 26 ιδρύματα. Τα δεδομένα αφορούσαν σε τέσσερα είδη 
διαδικασιών, διαγνωστική στεφανιογραφία (CA), διαδερμική στεφανιαία παρέμβαση (PCI), 
εμφύτευση βηματοδότη (PMI) και καρδιακή κατάλυση με ραδιοσυχνότητες (RFCA). Από τα 
δεδομένα που συλλέχθηκαν προέκυψαν οι προτεινόμενες τιμές ΔΕΑ για το συνολικό χρόνο 
ακτινοσκόπησης και το συνολικό ΚΑΡ ως οι στρογγυλοποιημένες τιμές του 75% των 
αντίστοιχων κατανομών. Για την εκτίμηση της ακτινικής επιβάρυνσης των εξεταζομένων, 
υπολογίστηκαν εκ νέου παράγοντες μετατροπής ΚΑΡ σε ενεργό δόση για τις υπό μελέτη 
διαδικασίες. Οι παράγοντες αυτοί υπολογίστηκαν λαμβάνοντας υπόψη το υψηλότερο 
φιλτράρισμα της δέσμης το οποίο χρησιμοποιούν τα σύγχρονα συστήματα επεμβατικής 
καρδιολογίας. 
Οι προτεινόμενες τιμές ΔΕΑ αξονικής τομογραφίας που προέκυψαν από την ανάλυση 
των αποτελεσμάτων είναι γενικά συγκρίσιμες με τις αντίστοιχες τιμές που προτείνονται από 
άλλες ευρωπαϊκές μελέτες, με εξαίρεση την εξέταση σπλαχνικού κρανίου/ιγμορείων για την 
οποία οι προτεινόμενες τιμές ΔΕΑ είναι σημαντικά υψηλότερες. Διερεύνηση του 
φαινομένου κατέδειξε ότι συχνά ακολουθούνται μη βελτιστοποιημένες πρακτικές οι οποίες 
πρέπει να αναθεωρηθούν από τα ιδρύματα. Παρατηρήθηκε επίσης πολύ μεγάλο εύρος 
δόσεων, ακόμα και μεταξύ συστημάτων ίδιου τύπου, κάτι που υποδεικνύει ότι υπάρχουν 
σημαντικά περιθώρια βελτιστοποίησης τα οποία χρησιμοποιούνται. 
Σε συμφωνία με τα αποτελέσματα άλλων μελετών διαπιστώθηκε ότι οι 
αξονικοί τομογράφοι δύο τομών παρουσιάζουν τις χαμηλότερες δοσιμετρικές τιμές για τις 
υπό μελέτη εξετάσεις, σε σύγκριση με τα μονοτομικά και τα πολυτομικά (4+) συστήματα, 
ενώ δεν παρατηρήθηκαν στατιστικά σημαντικές διαφορές των δοσιμετρικών μεγεθών 
μεταξύ συστημάτων με και χωρίς αυτόματο σύστημα διαμόρφωσης των mA. 
των κλινικών πρωτοκόλλων 
Στο πεδίο της επεμβατικής καρδιολογίας, οι προτεινόμενες τιμές ΔΕΑ των κλινικών 
διαδικασιών είναι γενικά σε καλή συμφωνία με αντίστοιχες τιμές της διεθνούς 
βιβλιογραφίας. Παρατηρήθηκε πολύ μεγάλο εύρος τιμών ΚΑΡ, ιδιαίτερα για την διαδικασία 
κατάλυσης με ραδιοσυχνότητες. Κατά τη διερεύνηση του φαινομένου προέκυψε ότι, σε 
σημαντικό ποσοστό εργαστηρίων, είναι εφικτή η μείωση των δόσεων με τη χρήση 
χαμηλότερου ρυθμού λήψης παλμών ακτινοσκόπησης, χωρίς υποβάθμιση του κλινικού 
αποτελέσματος. Σε ότι αφορά τις μετρήσεις δόσης σε ομοίωμα, το μεγάλο εύρος των 
μετρούμενων τιμών στα συστήματα τα οποία αξιολογήθηκαν, ακόμα και μεταξύ 
συστημάτων ίδιου τύπου, αντιπροσωπεύουν διαφορές όχι μόνο στην απόδοση των 
συστημάτων αλλά και στην επιλογή των παραμέτρων έκθεσης από το προσωπικό των 
εργαστηρίων κατά τη διάρκεια των κλινικών διαδικασιών. Τα παραπάνω αναδεικνύουν την 
ανάγκη για περαιτέρω βελτιστοποίηση της ακτινοπροστασίας μέσω της επανεξέτασης των 
παραμέτρων έκθεσης ή και των πρωτοκόλλων τα οποία χρησιμοποιούνται. 
Συμπερασματικά, κατά τη διάρκεια της παρούσας εργασίας προέκυψαν αποτελέσματα 
τα οποία υποδεικνύουν ότι υπάρχει ανάγκη για περαιτέρω βελτιστοποίηση της 
ακτινοπροστασίας τόσο στο πεδίο της αξονικής τομογραφίας όσο και στο πεδίο της 
επεμβατικής καρδιολογίας. Σε αυτό μπορεί να συντελέσει η εφαρμογή από τα εργαστήρια 
των προτεινόμενων τιμών ΔΕΑ, τα οποία έχουν ήδη εγκριθεί ως εθνικά Διαγνωστικά 
Επίπεδα Αναφοράς (αναμένεται η έκδοση σχετικής Υπουργικής Απόφασης). Η εφαρμογή 
των ΔΕΑ πρέπει να πραγματοποιείται με ευελιξία, έτσι ώστε να επιτρέπονται υψηλότερες 
δόσεις όταν κάτι τέτοιο επιβάλλεται για κλινικούς λόγους. Σε κάθε περίπτωση, η εφαρμογή 
των ΔΕΑ από τα ιδρύματα μπορεί να αποτελέσει ένα εργαλείο ευαισθητοποίησης όλων των 
εμπλεκομένων στα θέματα που αφορούν τη βελτιστοποίηση της ακτινοπροστασίας. 
