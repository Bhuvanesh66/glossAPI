Αγαπητά μας παιδιά, 
Η συναρπαστική περιπέτεια στον κόσμο της μουσικής συνεχίζεται για άλλη μια χρονιά! 
 Με τα φτερά της μελωδίας και την πνοή του ρυθμού θα ταξιδέψουμε στον χώρο και στον χρόνο. 
Θα γνωρίσουμε κοντινές και μακρινές γωνιές του πλανήτη μας! 
Θα πετάξουμε ακόμη πιο μακριά, στα όρια του ηλιακού μας συστήματος! 
 Θα καταδυθούμε στα βάθη της ψυχής μας για να ανακαλύψουμε μικρά διαμάντια, 
τις ευαισθησίες και τις δημιουργικές μας δυνατότητες! 
Θα επικοινωνήσουμε με νέους φίλους! 
Με τα χρώματα των ήχων θα φτιάξουμε έναν παγκόσμιο χάρτη!
 Μα πάνω απ’ όλα, θα παίξουμε το ομορφότερο παιχνίδι, το παιχνίδι της μουσικής. 
Καλή διασκέδαση! 
Η συγγραφική ομάδα 

Ποιες είναι οι μουσικές σου προτιμήσεις;
Διάβασε το ερωτηματολόγιο κι αν έχεις απορίες, ζήτησε τη βοήθεια του εκπαιδευτικού 
Mουσικής. Στη συνέχεια, συμπλήρωσέ το, αντάλλαξέ το με τους συμμαθητές και τις 
συμμαθήτριές σου και συζητήστε.
Ποιο είδος μουσικής ακούς; 
 
Πειραματίσου με τον ήχο που παράγουν διάφορα υλικά και δημιούργησε με τους συμμαθητές σου πρωτότυπες «ηχο...διαδρομές». 
Συγκεντρώστε διάφορα υλικά στην τάξη (μέταλλο, ξύλο, πλαστικό, γυαλί, χαρτί, ξερά φύλλα, βότσαλα κτλ.) 
και χωριστείτε σε ομάδες των 6 - 8 ατόμων. Κάθε ομάδα θα πρέπει να δημιουργήσει μια «διαδρομή» από διαφορετικούς 
ήχους και να «αποδώσει» μουσικά ένα σχέδιο ή μια γραφική παράσταση, που θα φτιάξει 
πάνω σε ένα μεγάλο κομμάτι χαρτί ή στον πίνακα. Ηχογραφήστε τις «ηχο...διαδρομές» και 
επιλέξτε την καλύτερη.
Άκουσε τον εκπαιδευτικό Mουσικής να διαβάζει το κείμενο του Τζιάνι Ροντάρι Η Ηχώ 

Πριν από πολλά χρόνια, σε μια θεατρική παράσταση, ένας ηθοποιός κατάφερε να πει τη φράση «απόψε το βράδυ» με 40 διαφορετικούς τρόπους, 
αλλάζοντας το ηχόχρωμα, την ένταση και τον ρυθμό της ομιλίας του, ώστε 
οι λέξεις να αποκτούν κάθε φορά διαφορετικό νόημα! Θα ήθελες και συ να 
δοκιμάσεις κάτι ανάλογο με μία δική σου φράση; 
Μπορείς, αν θέλεις, να ηχογραφήσεις τις δοκιμές σου και να τις φέρεις στην 
τάξη ή να διοργανώσεις με τους συμμαθητές και τις συμμαθήτριές σου ένα θεατρικό 
αγώνα, όπου νικητής θα αναδειχθεί εκείνος που θα καταφέρει να βρει τις περισσότερες και 
καλύτερες παραλλαγές της φράσης του.

Ο «Θησέας» είναι μπερδεμένος στους διαδρόμους ενός «ηχητικού λαβύρινθου». Η φωνή της «Αριάδνης» θα προσπαθήσει να τον οδηγήσει με 
ασφάλεια στην έξοδο... Ο «Θησέας» έχει τα μάτια του κλειστά με ένα 
μαντίλι. Τα παιδιά σκορπίζονται σε διάφορα σημεία της τάξης και 
παίζουν μουσικά όργανα ή κάνουν ήχους. Η «Αριάδνη» κατευθύνει 
το «Θησέα» προς την «έξοδο», υποδεικνύοντάς του ένα - ένα τα όργανα και τους ήχους που πρέπει να βρει. Καθένας που τον αγγίζει 
ο «Θησέας» σταματάει να παράγει ήχο.

Θ’ ακούσεις δύο έργα κλασικής μουσικής που περιγράφουν – το καθένα με τον δικό του 
τρόπο – μια καταιγίδα. Μπορείς ν’ απαντήσεις στις ερωτήσεις που ακολουθούν;
Άκουσε την «Καλοκαιρινή καταιγίδα», από το Κοντσέρτο «Καλοκαίρι» για βιολί και ορχήστρα του Αντόνιο Βιβάλντι. Το Κοντσέρτο αυτό ανήκει στον κύκλο έργων του συνθέτη που 
έχει τίτλο «Τέσσερις εποχές».

Άκουσε την «Καταιγίδα» από την Έκτη Συμφωνία* του Λούντβιχ Βαν Μπετόβεν. Η συμφωνία αυτή ονομάζεται Ποιμενική, γιατί περιγράφει τα συναισθήματα του ανθρώπου όταν 
έρχεται σε επαφή με τη φύση.

Στο Ανθολόγιο Λογοτεχνικών Κειμένων θα βρεις το 
κείμενο «Παρέλαση» της Άλκης Ζέη, όπου περιγράφεται η διαμαρτυρία των πεινασμένων κατοίκων της 
Αθήνας στη διάρκεια της Κατοχής. Μπορείς:
Να «περιγράψεις» με ήχους την πορεία που πλησιάζει σιγά - σιγά, φτάνει μπροστά στους στρατιώτες 
και μετά απομακρύνεται;
Να ζωγραφίσεις την εικόνα της πορείας, όπως τη φαντάζεσαι;
Να βρεις μια μουσική υπόκρουση που θα ταίριαζε; 

Άκουσε το ηχογραφημένο απόσπασμα της πρώτης, μετά την κήρυξη του 
πολέμου, αναμετάδοσης του Ραδιοφωνικού Σταθμού των Αθηνών και της 
τελευταίας, πριν την παράδοση στους 
Γερμανούς. Ποια νομίζεις ότι είναι τα 
συναισθήματα του εκφωνητή;

Ετοίμασε μαζί με τους συμμαθητές 
και τις συμμαθήτριές σου ένα αφιέρωμα στο 1940:
Ψάξτε να βρείτε ηχογραφημένα τραγούδια, ηχητικά ντοκουμέντα, φωτογραφίες, ποιήματα και λογοτεχνικά κείμενα, 
αποκόμματα από εφημερίδες ή άλλα αναμνηστικά 
αντικείμενα και οργανώστε μια έκθεση για ολόκληρο το σχολείο.

Το κείμενο που ακολουθεί είναι ένα αυθεντικό σατιρικό ποίημα του Λίνου Θερινού, που 
τραγουδιόταν πάνω σε κάποια γνωστή μελωδία της εποχής, όπως συνήθιζαν τότε. 
ΧΡΟΝΙΑ ΘΑ ΣΥΛΛΟΓΙΖΕΤΑΙ 
Τον πόλεμο σαν τον ρωτούν γιατί να μας κηρύξει
χρόνια θα συλλογίζεται τι πρέπει ν’ απαντήσει. 
Χωρίς καθόλου να σκεφθεί ο κόσμος αν θα φρίξει
ξεκίνησεν ένα πρωί για να μας αλωνίσει. 
Μα σαν μπροστά στους ήρωες...στρατιώτες του προβάλαν
οι εύζωνοι, οι φαντάροι μας, εις το φευγιό το βάλαν. 
Νομίζαν πως περίπατο θα κάναν στην Ελλάδα
και σάστισαν σαν άρχισε η τσαρουχοβροχάδα. 
Τώρα θα συλλογίζεται ο φίλος Μουσολίνι
καλύτερα θα έκανε στη Ρώμη του να μείνει. 
Διάβασε τους στίχους σε ρυθμό απαγγελίας. Μπορείς να ταιριάξεις και συ τα λόγια σε 
κάποια μελωδία που γνωρίζεις ή να συνθέσεις μια δική σου;
Δείτε το κινηματογραφικό έργο του Τσάρλι Τσάπλιν «Ο Δικτάτορας» και συζητήστε στην 
τάξη:
Ποια σκηνή σας άρεσε περισσότερο;
Ποια μουσική υπόκρουση θα ταίριαζε στην 
πιο αστεία και ποια στην πιο συγκινητική 
σκηνή του έργου;
Αν ο λόγος που βγάζει ο πρωταγωνιστής 
στο τέλος του έργου ήταν τραγούδι, πώς 
θα ήταν τα λόγια και η μουσική του;
Σκηνή από την ταινία «Ο Δικτάτορας»


Αφού μάθεις να απαγγέλλεις τις ακολουθίες με ευχέρεια, άκουσε τα μουσικά αποσπάσματα 
και βρες ποιο έργο «κρύβεται» πίσω από κάθε ρυθμική ακολουθία:
α) «Ωδή στη χαρά», από τη Συμφωνία Νο 9 του Λούντβιχ βαν Μπετόβεν.
β) «Γουλιέλμος Τέλλος», από την ομώνυμη Όπερα του Τζοακίνο Ροσίνι.
γ) «Αλα Τούρκα», από τη Σονάτα για πιάνο Κ 331 του Βόλφγκαγκ Αμαντέους Μότσαρτ.

Χωριστείτε σε ομάδες των 4 παικτών και ορίστε αρχηγούς. Οι αρχηγοί παίρνουν από τον 
εκπαιδευτικό Mουσικής τη «ρυθμική σκυτάλη», την οποία θα πρέπει να μεταφέρουν στους 
παίκτες της ομάδας τους. 
Η σκυτάλη είναι ένα ρυθμικό μήνυμα, το οποίο ο εκπαιδευτικός «ψιθυρίζει» 
στο αυτί του αρχηγού (π.χ. τίρι τίρι τα τίτι τα). Ο αρχηγός γράφει το 
μήνυμα σε μία καρτέλα και το ψιθυρίζει στον επόμενο παίκτη της ομάδας, ο 
οποίος επαναλαμβάνει την ίδια διαδικασία κ.ο.κ. ως τον τελευταίο 
παίκτη της ομάδας. 
Μόλις ολοκληρώσει τη «διαδρομή» της, κάθε ομάδα δίνει 
τις καρτέλες της στον εκπαιδευτικό Mουσικής. Κερδίζει η 
ομάδα που θα καταγράψει το μήνυμα σωστά και στις τέσσερις 
καρτέλες.

Συνδύασε τα ρυθμικά σχήματα που βλέπεις για να συνθέσεις μια μουσική φράση: 
Στη συνέχεια, βρες τους μουσικούς 
φθόγγους ΡΕ και ΣΟΛ στο μεταλλόφωνο, 
στο ξυλόφωνο ή στη φλογέρα και παίξε με 
αυτούς τη ρυθμική φράση που έφτιαξες. 
Δοκίμασε να «συνομιλήσεις» με άλλους 
συμμαθητές σου χρησιμοποιώντας τη μουσική σου φράση.

Φτιάξε ένα μουσικό σύνθημα που θα γνωρίζεις μόνο εσύ και οι συμμαθητές σου (π.χ. ΛΑ, 
ΛΑ, ΛΑ, ΦΑ). Γράψε το σύνθημα στο πεντάγραμμο και μάθε να το σφυρίζεις, 
να το τραγουδάς ή να το παίζεις στο μεταλλόφωνο ή στη φλογέρα! Κάθε φορά που το ακούς, θα 
ξέρεις ότι κάπου εκεί κοντά βρίσκεται κάποιος από τους «δικούς σου».

Δοκίμασε να συνθέσεις κομμάτια σε διμερή 
μορφή Α Β, τριμερή μορφή Α Β Α και μορφή 
ρόντο A B A Γ A Δ A E A: 
Για τη διμερή μορφή A B θα αυτοσχεδιάσεις στο μεταλλόφωνο δύο διαφορετικά μέρη A 
και B. Φρόντισε το A να δίνει την αίσθηση ότι θα ακολουθήσει κάτι διαφορετικό και το 
B να δίνει την αίσθηση του τέλους.
Για την τριμερή μορφή A B A μετά το B θα επαναλάβεις το A λίγο παραλλαγμένο, ώστε 
να δίνει την αίσθηση ότι το κομμάτι τελείωσε.
Για τη μορφή ρόντο A B A Γ A Δ A E A, φτιάξε μια ομάδα με άλλους τέσσερις συμμαθητές 
και συμμαθήτριές σου και παίξτε:

Στο μέρος A, που επαναλαμβάνεται, 
θα παίζετε όλοι μαζί (τούτι-tutti):
Στα μέρη B, Γ, Δ, E θα αυτοσχεδιάζει διαδοχικά 
ο καθένας μόνος του (σόλο-solo) μια μελωδία. 
(Oι παύσεις ολοκλήρου δείχνουν ότι η υπόλοιπη ομάδα δεν παίζει στα μέτρα αυτά).
Άκουσε τώρα το τραγούδι «Ο Κηπουρός» του τραγουδοποιού Βαγγέλη Γερμανού. 
Υπάρχει κάποια στροφή που επαναλαμβάνεται σταθερά (Eπωδός-Pεφρέν);
Mε μια ομάδα συμαθητών σου δημιουργήστε ένα δικό σας τραγούδι 
με χαρακτηριστική Eπωδό - Pεφρέν. Tραγουδήστε το στην τάξη και 
ηχογραφήστε το.

Άκουσε το ποίημα «Επιστολή» του ποιητή Μάνου Ελευθερίου 
που μελοποίησε ο συνθέτης Μίκης Θεοδωράκης. Βρες μια 
ρυθμική συνοδεία για τα μουσικά μέρη που παρεμβάλλονται 
ανάμεσα στις στροφές κι έπειτα τραγούδησέ το. 
Πρόσεξε, τώρα, το περιεχόμενο των στίχων και το 
ύφος της μουσικής. Τι εντύπωση σου δημιουργούν; Πού 
νομίζεις ότι βρίσκεται αυτός που γράφει το γράμμα; 
Ποια μπορεί να είναι τα συναισθήματά του; 
Επανάλαβε το σύνθημα «Ψωμί, Παιδεία, Ελευθερία» 
χτυπώντας το ρυθμικό του σχήμα και συνόδεψέ το 
με ήχους που θα παράγεις με το σώμα σου. Βρες ένα 
σύνθημα που αναφέρεται σ’ ένα σύγχρονο πρόβλημα 
(π. χ. καταστροφή του περιβάλλοντος) και επένδυσέ το 
μελωδικά ή ρυθμικά με όργανα ή με διάφορα ηχητικά εφέ.
Τον Νοέμβριο του 1973, οι φοιτητές διεκδίκησαν το δικαίωμα στην ελευθερία, 
την εκπαίδευση και την εργασία που είχε κατοχυρωθεί 
από τον Ο.Η.Ε. στα 1948 με την «Oικουμενική Διακήρυξη για τα Aνθρώπινα Δικαιώματα». 
Το 1989 υπογράφτηκε αντίστοιχα και η «Σύμβαση για τα Δικαιώματα των Παιδιών». 
Διάβασε το ποίημα που ακολουθεί και δοκίμασε να το μελοποιήσεις:
Έχω δικαίωμα 
Γεννήθηκα με το δικαίωμα 
να έχω όνομα, εθνικότητα, πατρίδα,
μια αγκαλιά γεμάτη με αγάπη,
ένα τραπέζι στρωμένο με φροντίδα.
Γεννήθηκα με το δικαίωμα 
να έχω ειρηνική κι ανέφελη ζωή,
μακριά από συγκρούσεις και συρράξεις 
και του πολέμου τη θανατερή πνοή.
Γεννήθηκα με το δικαίωμα 
να έχω μια τάξη, μια στοργική δασκάλα, 
σχολείο με τους φίλους να πηγαίνω 
κι όχι στη δούλεψη κάθε πρωί να βγαίνω.
Γεννήθηκα με το δικαίωμα να ζήσω, 
σώμα και πνεύμα ελεύθερο να χτίσω.
Γεννήθηκα με το δικαίωμα να ζήσω 
μια ζωή που να αρμόζει σε παιδί.
Με αφορμή μια εθνική επέτειο ή τον εορτασμό μιας Παγκόσμιας Ημέρας π.χ. για το Παιδί κ.ά., γράψτε ένα ποίημα, 
μελοποιήστε το, ηχογραφήστε το και στείλτε μια «μουσική 
κάρτα» με ευχές σε άλλα σχολεία μέσα από την ιστοσελίδα 
του σχολείου σας.

Παρατήρησε τις παρακάτω σειρές αριθμών. Στη θέση ορισμένων αριθμών υπάρχει ένα 
5 που αντιστοιχεί σε παύση. Καθώς θα μετράς συνεχώς από το ένα ως το 
oχτώ, δοκίμασε να χτυπάς παλαμάκια μόνο στους αριθμούς. 

«Ακολουθήστε» τα παρακάτω μέτρα για να παίξετε όλοι μαζί ένα μουσικό παιχνίδι:
Στα μέτρα με τα τέσσερα τέταρτα θα χτυπάτε όλοι μαζί ρυθμικά 
τέσσερα παλαμάκια (ένα παλαμάκι για κάθε τέταρτο) μετρώντας τους 
χτύπους: «ένα-δύο-τρία-τέσσερα», από μέσα σας. 
κ.ο.κ.
Στα μέτρα με τις παύσεις ολοκλήρου θα σταματάτε να 
χτυπάτε παλαμάκια και θα λέτε από μέσα σας τη λέξη 
«η - συ - χί - α» (μία συλλαβή για κάθε χτύπο). 
Ταυτόχρονα, ένας μαθητής θα αυτοσχεδιάζει 
στο ταμπουρίνο. Μόλις ολοκληρώνει τον αυτοσχεδιασμό, 
το μουσικό όργανο θα περνάει στον επόμενο παίκτη που θα αυτοσχεδιάζει 
με τη σειρά του στο επόμενο μέτρο με την παύση ολοκλήρου. 
Το παιχνίδι τελειώνει όταν παίξουν όλοι ταμπουρίνο. 

Στα παρασκήνια επικρατεί πανικός! Σε λίγη ώρα αρχίζει η συναυλία, αλλά κάποιος έχει 
σκαρώσει μια κακόγουστη φάρσα. Άλλαξε τα ονόματα των μουσικών στις θήκες των οργάνων 
και όλοι έχουν μπερδευτεί! Αν θέλεις να βοηθήσεις, άκουσε τους μουσικούς να παίζουν και 
γράψε τα ονόματά τους στα αντίστοιχα ταμπελάκια. 

Πρόβα Συμφωνικής Oρχήστρας
Για τι όργανα έχει γραφτεί το μουσικό κείμενο που βλέπεις δεξιά; Ανακάλυψε ποια ομάδα 
οργάνων θα ολοκληρώσει πρώτη τη διαδρομή, ενώνοντας κάθε φορά που ακούς ένα όργανο, 
τις τελείες που αντιστοιχούν στην ομάδα του. 
Μπορείς εύκολα να κατασκευάσεις έναν ηχοαπορροφητικό θάλαμο, αν επενδύσεις 
εσωτερικά ένα μεταλλικό κουτί με αφρολέξ. Δοκίμασε να μιλήσεις μέσα σε αυτό πριν 
και μετά την επένδυση. Τι παρατηρείς;
Κάνε μαζί με τους συμμαθητές και τις συμμαθήτριές σου έναν έλεγχο «ηχητικής ποιότητας» του 
σχολείου σου. Εντόπισε τους χώρους, όπου γίνεται 
αντήχηση και βαθμολόγησέ τους με κλίμακα 1 - 5. 
Στη συνέχεια, ακολουθώντας τις οδηγίες που θα βρεις 
στη σελ. 160 του βιβλίου Βλέπω το σημερινό κόσμο, φτιάξε ένα ιστόγραμμα, 
όπου θα τοποθετήσεις στον οριζόντιο 
άξονα τα ονόματα των χώρων και στον κάθετο τη βαθμολογία τους. 
Παρατήρησε τα αποτελέσματα. Μπορείς να καταλάβεις 
πού οφείλονται οι διαφορές και να συντάξεις μια σύντομη 
αναφορά;

Άκουσε τον «Συρτό» του συνθέτη Μάνου Χατζιδάκι και προσπάθησε να απεικονίσεις με δικό 
σου τρόπο (ζωγραφική, κολάζ, κινήσεις των χεριών, κτλ.) την κίνηση της μελωδίας (διαδοχικές 
νότες, νότες που απέχουν, εναλλαγές κτλ.).

Τον 6ο π.Χ. αιώνα, ο μαθηματικός και φιλόσοφος Πυθαγόρας κατασκεύασε το μονόχορδο, 
με το οποίο καθόρισε τις μαθηματικές σχέσεις των μουσικών φθόγγων. Θα ήθελες να τον 
μιμηθείς κι εσύ; Θα χρειαστείς:
ένα ξύλινο σανιδάκι 40 Χ 5 εκ.
δύο βιδοθηλιές
λίγη πετονιά
ένα καπάκι από μαρκαδόρο φωτοσκίασης κειμένων (ή ένα νόμισμα)
Βίδωσε τις βιδοθηλιές στο σανιδάκι και τέντωσε καλά την πετονιά ανάμεσά 
τους. Τοποθέτησε το καπάκι πάνω στο σανιδάκι, ώστε να εφάπτεται με την πετονιά, και τσίμπα 
το τμήμα της πετονιάς που βρίσκεται ανάμεσα στο σημείο επαφής του καπακιού και στη 
βιδοθηλιά. Μετακίνησε το καπάκι πάνω - κάτω για να βρεις διάφορους μουσικούς φθόγγους.

Χρησιμοποίησε το μονόχορδο (βλέπε παραπάνω) για να «ζωντανέψεις» την ακόλουθη 
«εικόνα», που μας περιγράφει ο αρχαίος Έλληνας φιλόσοφος Πλάτωνας:
«......μιλούν για κάτι συμπυκνώσεις ήχων και τεντώνουν 
τα αυτιά τους, σαν να προσπαθούν να κρυφακούσουν τι λένε δίπλα οι γείτονες. Και οι μεν ισχυρίζονται 
ότι ξεχωρίζουν ανάμεσα σε δύο τόνους έναν τρίτο κι 
ότι αυτό είναι το ελάχιστο διάστημα με το οποίο πρέπει 
να μετράμε, ενώ πάλι οι άλλοι το αμφισβητούν υποστηρίζοντας ότι πρόκειται για όμοιους ήχους.... εννοείς 
εκείνους τους υπέροχους μουσικούς που ταλαιπωρούν 
τις χορδές και τις βασανίζουν τεντώνοντάς τες πάνω στα 
στριφτάρια της λύρας…»

Σε πολλά μέρη του ελλαδικού χώρου, την περίοδο του Δωδεκαήμερου, ομάδες μεταμφιεσμένων 
γυρίζουν στα σπίτια και στις πλατείες χορεύοντας, τραγουδώντας και κάνοντας, 
συχνά, συμβολικές κινήσεις και χειρονομίες. 
Παρατήρησε τις παρακάτω εικόνες μεταμφιεσμένων του Δωδεκαήμερου. 
Ποια μουσικά όργανα συνοδεύουν τις κινήσεις ή τον χορό τους; 
«Ντιβιτζήδες», μεταμφιεσμένοι
από το έθιμο της Γκαμήλας 
στο Νέο Μοναστήρι Δομοκού
«Γκαμήλα» 
από το Νέο Μοναστήρι Δομοκού
«Αράπηδες» από
το Μοναστηράκι Δράμας.
Δοκίμασε να παίξεις τη μελωδία από τα βυζαντινά κάλαντα στη φλογέρα ή στο μεταλλόφωνο.
Ξέρεις ότι το σώμα σου μπορεί να γίνει μουσικό όργανο; Βρες έναν 
ήχο που μπορείς να παράγεις (π.χ. σφύριγμα, πλατάγισμα της γλώσσας, 
φωνητικό αυτοσχεδιασμό, στράκες με τα δάχτυλα, παλαμάκια, χτύπημα 
των ποδιών κτλ.) και χρησιμοποίησέ τον για να φτιάξεις μια «σύνθεση» 
πάνω σε ένα ρυθμικό σχήμα της επιλογής σου. Συνδύασε, στη συνέχεια, τον 
ήχο σου με τους ήχους άλλων συμμαθητών σου.

Όπως γνωρίζεις, για όλα τα σημαντικά θέματα που απασχολούν την ελληνική πολιτεία, 
γίνονται συζητήσεις στη Βουλή. 
Στη διάρκεια αυτών των συζητήσεων, 
οι βουλευτές των κομμάτων λένε τη γνώμη τους και στο τέλος ψηφίζουν ή καταψηφίζουν τις προτάσεις που κατατέθηκαν. 

Δοκίμασε να συνοδεύσεις το ρεφρέν από το τραγούδι «Γέλοου Σαμπμαρίν» 
(“Yellow Submarine” – «Κίτρινο Υποβρύχιο») 
των Μπιτλς (Beatles) στο μεταλλόφωνο ή στο ξυλόφωνο 
εναλλάσσοντας τις συνηχήσεις:

Πειραματίσου και βρες: 
με ποια συνήχηση θ’ αρχίσεις 
πόσες φορές θα την επαναλάβεις 
σε ποιο σημείο θα κάνεις αλλαγή

Πάρτε ένα παραλληλόγραμμο χαρτόνι 140 Χ 40 εκ. και χωρίστε το 
με γραμμές σε 7 ίσα μέρη. Γράψτε με τη σειρά τα ονόματα των επτά 
φθόγγων στα τετράγωνα, με κατεύθυνση από κάτω προς τα πάνω. 
Πάρτε τρία μικρά βότσαλα, και πετάξτε τα πάνω στα τετράγωνα. 
Ύστερα, σημειώστε σ’ ένα χαρτί τη συγχορδία που δημιουργήθηκε, 
αρχίζοντας πάντα από τον χαμηλότερο φθόγγο 
και προχωρώντας προς τον ψηλότερο. 
(Αν πέσουν δύο βότσαλα στο ίδιο τετράγωνο, θα σημειώσετε τη νότα αυτή, μόνο μία φορά). 
Συνεχίστε με τον ίδιο τρόπο μέχρι να σχηματίσετε μια διαδοχή από 4 διαφορετικές 
συγχορδίες. Ζητήστε από τον δάσκαλό σας να παίξει τις συγχορδίες και ηχογραφήστε τις.

Ένας από τους συμμαθητές ή τις συμμαθήτριές σου βγαίνει έξω από την τάξη. Οι 
υπόλοιποι βρίσκετε μια λέξη και χωρίζεστε σε τόσες ομάδες, όσες και οι συλλαβές της 
(π.χ. «Κα – λη – μέ – ρα»: 4 ομάδες). 
Καλείτε τον παίκτη μέσα και με το σύνθημα του εκπαιδευτικού όλες οι ομάδες λένε ταυτόχρονα τη συλλαβή τους, 
φτιάχνοντας μ’ αυτό τον τρόπο μια «συγχορδία» από συλλαβές! Η λέξη έχει γίνει... αγνώριστη. Ο παίκτης κερδίζει 
αν καταφέρει να την καταλάβει, πράγμα αρκετά δύσκολο. 
 
Μάθετε το τραγούδι «Η Ποδηλάτισσα» σε στίχους του ποιητή Οδυσσέα Ελύτη και μουσική 
του Μιχάλη Τρανουδάκη. 
Τραγουδήστε το σε διαφορετικές ταχύτητες. Ποια ταχύτητα ταιριάζει περισσότερο και γιατί; 
Δοκιμάστε να επιβραδύνετε, μειώνοντας παράλληλα και 
την ένταση της φωνής σας προς το τέλος (από τον στίχο: 
«… την τρίτη νύχτωσ’ έχασα τ’ αχνάρια της…»). 
Νομίζετε ότι το «εφέ» αυτό ταιριάζει στο συγκεκριμένο σημείο του τραγουδιού; 
Βρήκα το κουδουνάκι και το σάλι της, τις ρόδες το τιμόνι το πεντάλι της.
Tη ζώνη της τη βρήκα σε μιαν άκρη, μια πέτρα διάφανη που ’μοιαζε δάκρυ.
Τα μάζεψα ένα - ένα και τα κράτησα κι έλεγα που ’ναι που ’ναι η ποδηλάτισσα.
Την είδα να περνά πάνω απ’ τα κύματα, την άλλη μέρα πάνω από τα μνήματα.
Την τρίτη νύχτωσ’ έχασα τ’ αχνάρια της, στους ουρανούς ανάψαν’ τα φανάρια της. 

Aκούστε δύο τραγούδια: 
α) «Το ματς» του Λουκιανού Κηλαηδόνη.
β) «Σάινι χάπι πιπλ» (“Shiny happy people” – «Λαμπεροί χαρούμενοι άνθρωποι») του συγκροτήματος Αρ.ι.εμ. (R.E.M.).
Τι παρατηρείτε σχετικά με την ταχύτητά τους (ρυθμική αγωγή);

Άκουσε το κομμάτι με τίτλο «Πλέιντ αλάιβ (Δε μπόνγκο σονγκ)» [“Played Alive (The bongo 
song)” – «Ζωντανά παιγμένο (Το τραγούδι των μπόνγκο)»] του συγκροτήματος Σάφρι Nτούο (Safri Duo).
Κάθε φορά που ο εκπαιδευτικός Mουσικής χτυπά το ταμπουρίνο θα κινείς ένα-ένα 
τα μέλη του σώματός σου στον ρυθμό της μουσικής. 
Τους ώμους, τα χέρια, τους καρπούς και τα πόδια θα τα κινείς πρώτα χωριστά 
(αριστερό / δεξί) και μετά μαζί.
Όταν ολοκληρώσεις τη σειρά των κινήσεων, το ταμπουρίνο θα πάψει να χτυπά κι εσύ 
μπορείς να συνεχίσεις να χορεύεις ελεύθερα με τους συμμαθητές και τις συμμαθήτριές σου. 

Σχημάτισε ζευγάρι με τον διπλανό ή τη διπλανή σου και σταθείτε αντικριστά. Ο ένας θα 
κοιτάζει σ’ έναν «φανταστικό» καθρέφτη κι ο άλλος θα παριστάνει το «είδωλό» του. Μοιράστε τους ρόλους μεταξύ σας!
Ακούστε το τραγούδι «Κάπρικορν» (“Capricorn” – «Αιγόκερος») του συγκροτήματος 
Ρέινινγκ Πλέζουρ (Raining Pleαsure). Ξεκινά μ’ ένα μέρος που έχει μόνο φωνητικά (χωρίς 
στίχους) και συνεχίζει μ’ ένα άλλο που έχει στίχους. Τα δύο μέρη εναλλάσσονται σταθερά κι 
επαναλαμβάνονται σ’ όλη τη διάρκεια του τραγουδιού. 
Κάθε φορά που ακούτε τα φωνητικά χωρίς 
στίχους, εκείνος που παριστάνει το «είδωλο» 
θα πρέπει ν’ ακολουθεί πιστά τις κινήσεις του 
συμμαθητή που έχει απέναντί του. 
Όταν ακούτε φωνητικά με στίχους, θα εξακολουθείτε να χορεύετε αντικριστά, αλλά 
χωρίς να υπάρχει «καθρέφτης». Ο καθένας δηλαδή χορεύει ελεύθερα. 
Χορέψτε, λοιπόν, και διασκεδάστε, αλλά έχετε τον νου σας και στις αλλαγές της μουσικής! 

Έχετε δοκιμάσει ποτέ με τους συμμαθητές και τις συμμαθήτριές σου να σχηματίσετε στον 
χώρο - «τρισδιάστατα» - κάποιο γράμμα της αλφαβήτου;
Χορέψτε στον ρυθμό του τραγουδιού «Νηντ σαμπόντι» (“Need somebody” – «Χρειάζομαι 
κάποιον») του συγκροτήματος Έκοους οβ σάουντ (Echoes Of Sound). 
Μόλις σταματήσει η μουσική, θα πρέπει να σχηματίσετε στον χώρο 
όσο το δυνατόν συντομότερα ένα γράμμα της αλφαβήτου, που θα έχει 
ορίσει από πριν ο εκπαιδευτικός Mουσικής.

Τα περισσότερα κομμάτια χορευτικής μουσικής της εποχής μας δημιουργούνται 
με τη βοήθεια της σύγχρονης μουσικής τεχνολογίας. Το ίδιο συμβαίνει 
και με τη μουσική για τον κινηματογράφο. 
Πολλές ταινίες επιστημονικής φαντασίας ή ταινίες 
που αφορούν την εξερεύνηση του διαστήματος, χρη-
σιμοποιούν ηλεκτρονική μουσική που παράγεται με 
τη βοήθεια ηλεκτρονικών υπολογιστών και συνθετητών 
(συνθεσάιζερς – synthesizers). 
Άκουσε τη μουσική από το τέλος της κινηματογραφικής ταινίας επιστημονικής φαντασίας 
«Μπλέιντ Ράνερ» («Blade Runner» – «Δρομέας στην κόψη του ξυραφιού») που 
έχει συνθέσει ο Βαγγέλης Παπαθανασίου. 
Καθώς ακούς τη μουσική, άφησε τη φαντασία σου να σε «ταξιδέψει» πολύ μακριά, στο 
διάστημα: είσαι μέλος του πληρώματος μιας διαστημικής αποστολής, κοιτάζεις έξω από 
το παράθυρο του διαστημόπλοιου και γράφεις στο ημερολόγιό σου. 
Μπορείς να γράψεις μία δική σου φανταστική συνέχεια; 

Στο μάθημα του βιβλίου σου διάβασες για τα δείγματα ήχων (σαμπλς - samples) που 
περιλαμβάνονται στα μουσικά προγράμματα για υπολογιστές. Δείγματα ήχων υπάρχουν 
ακόμη στα συνθεσάιζερ και στα απλά σύγχρονα αρμόνια. Πάνω στα όργανα υπάρχουν 
αριθμοί που αντιστοιχούν σε δείγματα ήχων. Πατώντας τον αντίστοιχο αριθμό σε ένα 
αριθμητικό πληκτρολόγιο και παίζοντας τα πλήκτρα του αρμονίου, ακούμε διαφορετικούς 
Δοκίμασε, με τη βοήθεια του εκπαιδευτικού Mουσικής, να πειραματιστείς και να παίξεις 
ήχους ή ρυθμούς. 
Όταν θα έχετε εξοικειωθεί με τη λειτουργία τους, μπορείτε να παίξετε ένα παιχνίδι, 
κάνοντας όλοι, διαδοχικά, τον «ντι – τζέι» (DJ): ένας μαθητής διαλέγει το σαμπλ 
ενός ρυθμού και οι υπόλοιποι χορεύουν στον ρυθμό αυτό. Μπορεί να επιταχύνει ή 
να επιβραδύνει την ταχύτητά του (με το πάτημα ενός κουμπιού που λέγεται 
συνήθως τέμπο – tempo) ή να επιλέξει το σαμπλ ενός διαφορετικού 
ρυθμού. Αφού αλλάξει στη σειρά τρία σαμπλς, ο «ντι – τζέι» 
πηγαίνει στην ομάδα των παιδιών που χορεύουν και τη θέση του παίρνει άλλος. Το παιχνίδι 
τελειώνει, όταν όλοι θα έχουν παίξει στο αρμόνιο 
τα σαμπλς της επιλογής τους. 

Θέλεις να βρεις πληροφορίες για τον αγαπημένο σου καλλιτέχνη ή συγκρότημα; Επιθυμείς 
να ενημερώνεσαι για τις συναυλίες μουσικής που οργανώνονται τόσο στη χώρα σου, όσο και 
στο εξωτερικό;
Δεν έχεις παρά να συνδεθείς, μέσω ενός υπολογιστή, με το Διαδίκτυο (Ίντερνετ-Internet). 
Σε διάφορες ιστοσελίδες (γουέμπσάιτς - websites) μπορείς να βρεις πολλές πληροφορίες και 
υπηρεσίες για τη μουσική. Μπορείς, ακόμη, να ψάξεις για ένα στοιχείο μόνος σου, γράφοντας 
την αντίστοιχη λέξη (ή λέξεις) σε μία μηχανή αναζήτησης. 
Αν ψάχνεις π. χ. πληροφορίες για ένα μουσικό συγκρότημα, αρκεί 
να πληκτρολογήσεις το όνομά του και να 
δώσεις την εντολή «αναζήτηση» (σερτς 
– search). Περίμενε λίγο, και θα δεις μια 
λίστα που περιλαμβάνει την επίσημη ιστοσελίδα του συγκροτήματος, καθώς και τις 
άλλες που αναφέρουν το όνομά του.

Σου προτείνουμε μία σειρά από ιστοσελίδες από το Διαδίκτυo (Ίντερνετ - Internet), 
που πιστεύουμε ότι θα σ’ ενδιαφέρουν. Αναζήτησέ τες στο σχολείο, με τη βοήθεια του 
εκπαιδευτικού Mουσικής, ή στο σπίτι, με τη βοήθεια ενός μεγάλου που έχει τις κατάλληλες 
γνώσεις. Οι ξένες διευθύνσεις απαιτούν συνήθως γνώσεις αγγλικής γλώσσας. 
Καλή αναζήτηση!

Άκουσε το 24ο από τα «24 Καπρίτσια για βιολί» του διάσημου βιολινίστα 
και συνθέτη του 19ου αιώνα Νικολό Παγκανίνι (Nicolò Paganini).
Το κομμάτι αποτελείται από πολλά σύντομα μέρη. Το πρώτο μέρος είναι το θέμα και τα υπόλοιπα οι παραλλαγές του. 
Παρατήρησε πώς μεταβάλλεται το θέμα σε όλη τη διάρκεια 
της σύνθεσης και σημείωνε μία κάθετη γραμμή κάθε φορά που 
ακούς ένα διαφορετικό μέρος. Πόσα μέρη με παραλλαγές άκουσες συνολικά; 
Άκουσε τη μελωδία από το 
αγγλικό τραγούδι γενεθλίων 
«Χάπι μπερθντέι» (“Happy birthday” – «Χαρούμενα γενέθλια»). 
Στην αρχή, το θέμα παίζεται μόνο από το σαξόφωνο. 
Έπειτα, επαναλαμβάνεται με 
μικρές παραλλαγές, όπου παίζουν κι άλλα μουσικά όργανα. 
Ποιες διαφορές παρατήρησες 
σε κάθε επανάληψη; 
Δημιούργησε δικές σου παραλλαγές ζωγραφίζοντας στα παρακάτω τετράγωνα. 
Στο πρώτο θα σχεδιάσεις ένα θέμα δικής σου έμπνευσης και στα επόμενα θα συνεχίσεις φτιάχνοντας 
παραλλαγές του.

Δημιουργήστε ένα ποίημα βασισμένο στον ρυθμό των πέντε 
ογδόων. Κάθε στίχος θα πρέπει να ταιριάζει ρυθμικά με την 
ακολουθία χτύπων που βλέπεις:
Όταν το ποίημα ολοκληρωθεί, δοκιμάστε να το μελοποιήσετε με μια ή περισσότερες μελωδίες 
δικής σας έμπνευσης. Συνοδέψτε έπειτα το τραγούδι σας με μουσικά όργανα.

Όπως διάβασες στο βιβλίο σου, o Εθνικός μας Ύμνος περιλαμβάνει τις δύο πρώτες 
στροφές από το ποίημα του Διονύσιου Σολωμού «Ύμνος εις την Ελευθερίαν». 
Το ποίημα γράφτηκε το 1823 και αποτελείται συνολικά από 158 στροφές. Tο μελοποίησε o συνθέτης Νικόλαος Χαλικιόπουλος - Μάντζαρος, που ήταν φίλος του Διονύσιου 
Σολωμού. Το 1865, οι δύο πρώτες μελοποιημένες στροφές καθιερώθηκαν ως Εθνικός 
Ύμνος της Ελλάδας.
Δοκίμασε να τραγουδήσεις τις οχτώ πρώτες στροφές με τη μουσική που γνωρίζεις:
Σε γνωρίζω από την κόψη 
του σπαθιού την τρομερή, 
σε γνωρίζω από την όψη, 
που με βία μετράει τη γη. 
Απ’ τα κόκαλα βγαλμένη 
των Ελλήνων τα ιερά, 
και σαν πρώτα ανδρειωμένη, 
χαίρε, ω χαίρε, Ελευθεριά! 
Εκεί μέσα εκατοικούσες 
πικραμένη, εντροπαλή, 
κι ένα στόμα εκαρτερούσες 
«Έλα πάλι» να σου πει. 
Άργειε να’ λθει εκείνη η μέρα 
κι ήταν όλα σιωπηλά, 
γιατί τα’ σκιαζε η φοβέρα 
και τα πλάκωνε η σκλαβιά. 
Δυστυχής! Παρηγορία
μόνη σου έμενε να λες
περασμένα μεγαλεία
και διηγώντας τα να κλαις.
Και ακαρτέρει και ακαρτέρει
φιλελεύθερη λαλιά,
ένα εκτύπαε τ’ άλλο χέρι
από την απελπισιά,
κι έλεες «πότε, ά! πότε βγάνω
το κεφάλι από τς ερμιές;»
και αποκρίνοντο από πάνω
κλάψες, άλυσες, φωνές.
Τότε εσήκωνες το βλέμμα
μες στα κλάιματα θολό,
και εις το ρούχο σου έσταζ’ αίμα
πλήθος αίμα ελληνικό.
Παίξε μαζί με τους συμμαθητές και τις συμμαθήτριές 
σου στη φλογέρα τη μελωδία από τον Θούριο του Ρήγα 
Φεραίου (βλέπε ανθολόγιο του βιβλίου σου). 
Δοκίμασε, επίσης, να παίξεις στη φλογέρα και τη μελωδία του τραγουδιού «Πήραμε την Τροπολιτσά» 
(βλέπε παρακάτω).
ΠΗΡΑΜΕ ΤΗΝ ΤΡΟΠΟΛΙΤΣΑ 
Δημοτικό τραγούδι
Κορίτσια, τι αγναντεύετε, κοπέλες, τι τηράτε;
Τηράμε, καλέ τηράμε, την Τροπολιτσά.
Τηράμε την Τροπολιτσά, του λιονταριού τις πόρτες
που πο-, μωρέ, που πολεμούν οι Έλληνες.
Που πολεμούν οι Έλληνες με Τούρκους κι Αρβανίτες
μπροστά πάει ο Νικηταράς, πίσω ο Κολοκοτρώνης.
Aκούστε το δημοτικό τραγούδι «Δώδεκα Ευζωνάκια» από τον Xρόνη 
Aηδονίδη. Χωριστείτε σε δύο ομάδες. Η μία θα τραγουδάει και η άλλη θα 
συνοδεύει χτυπώντας στο σώμα ή σε κρουστό όργανο το ρυθμικό σχήμα:
ΔΩΔΕΚΑ ΕΥΖΩΝΑΚΙΑ 
Δημοτικό τραγούδι
Στο δρόμο που διαβαίναν’ στη Μαύρη Θάλασσα,
κακιά φουρτούνα πιάνει Παναγιά μου, ξεσκίζει τα πανιά. (2 φορές) 
Δεν κλαίμε το καράβι, δεν κλαίμε τα πανιά,
μον’ κλαίμε τα ευζωνάκια Παναγιά μου, τα νιούτσικα παιδιά,
μον’ κλαίμε τα ευζωνάκια Παναγιά μου, τα δώδεκα παιδιά.
Βοήθα Παναγιά μου, να τα γλυτώσουμε,
κι όλα σου τα καντήλια Παναγιά μου, θα στ’ ασημώσουμε (2 φορές). 

Άκουσε ένα παραδοσιακό τραγούδι από τη δυτική Αφρική με τίτλο «Μπατού». 
Παρατήρησε το οστινάτο (ostinato) στην αρχή του τραγουδιού:
Δοκίμασε τώρα να συνοδέψεις το τραγούδι παίζοντας το οστινάτο στο ταμπουρίνο. 
Λέγε παράλληλα: 
«του – μπα – τού, του – μπα – τού, 
τού – μπα, τού – μπα, του – μπα – τού». 
Χωριστείτε σε ομάδες 
και αυτοσχεδιάστε μια 
«χορογραφία», δηλαδή 
μια σειρά από χορευτικά 
βήματα και κινήσεις που 
νομίζετε ότι ταιριάζουν 
στον ρυθμό αυτό. 
Έπειτα, κάθε ομάδα θα παρουσιάσει τη «χορογραφία» της, 
καθώς θ’ ακούγεται το τραγούδι «Μπατού». 
Άκουσε το τραγούδι «Μπάφαλο σόλτζερ» (“Buffalo soldier” – «Στρατιώτης των βισώνων») 
του Τζαμαϊκανού τραγουδοποιού Μπομπ Μάρλεϋ (Bob Marley).
Δοκίμασε να το συνοδέψεις, χτυπώντας με ξυλάκια ή με το μολύβι στο 
θρανίο σου το εξής ρυθμικό σχήμα:

Άκουσε το κομμάτι με τίτλο «Δε πινκ πάνθερ θιμ» 
(“The Pink Panther theme” – «Το θέμα του Ροζ πάνθηρα») του Χένρι Μανσίνι (Henry Mancini), 
που γράφτηκε για τις κινηματογραφικές ταινίες του Ροζ Πάνθηρα. 
Συνόδεψέ το χτυπώντας «στράκες», σύμφωνα με το παρακάτω ρυθμικό σχήμα:
Στις παύσεις τετάρτου θ’ αγγίζεις με τα χέρια τους ώμους σου. 
Στα τέταρτα θα χτυπάς στράκες.

Άκουσε το τραγούδι «Γουί γουίλ ροκ γιου» (“We will 
rock you” – «Θα σας ταράξουμε») του συγκροτήματος Κουίν (Queen). 
Συνόδεψέ το ρυθμικά ως εξής: 
«τί – τι» 
«τα» 
Στα όγδοα θα χτυπάς ταυτόχρονα και τα δύο τα χέρια στα πόδια (μία φορά για κάθε όγδοο). 
Στο τέταρτο θα χτυπάς παλαμάκι.

Θέλεις να φτιάξεις ένα ομοίωμα Λαζάρου στην τάξη; Δεν έχεις παρά ν’ ακολουθήσεις τις 
παρακάτω οδηγίες, αφού πρώτα βρεις τα υλικά:
το χάρτινο «πατρόν» (με τη βοήθεια του εκπαιδευτικού Mουσικής, 
θα μεγεθύνεις το πατρόν, σε διαστάσεις φωτοτυπικού χαρτιού Α4) 
μια ξύλινη κουτάλα μαγειρικής
ένα καλαμάκι ίσιο (όχι «σπαστό») ή ένα ξυλάκι με τις ίδιες διαστάσεις 
ένα κομμάτι ύφασμα λίγο μεγαλύτερο από τις διαστάσεις ενός φωτοτυπικού χαρτιού Α4
λίγο βαμβάκι
λίγο σπάγκο
κόλλα υγρή και stick (στικ) 
ένα ψαλίδι ραπτικής 
χρωματιστούς μαρκαδόρους
Κόβουμε το περίγραμμα του χάρτινου πατρόν (σε διαστάσεις Α4) με ψαλίδι και τρυπάμε 
τον κύκλο στη μέση.
Βάζουμε το πατρόν πάνω στο ύφασμα και αποτυπώνουμε με μαρκαδόρο το περίγραμμά 
του, σημειώνοντας και τη θέση της τρύπας. Κόβουμε το ύφασμα ακολουθώντας 
το περίγραμμα και το τρυπάμε εκεί όπου σημειώσαμε. Το ρουχαλάκι του Λαζάρου είναι έτοιμο! 
«Φοράμε» το ρούχο στην κουτάλα και φτιάχνουμε τα «χέρια». 
Δένουμε με σπάγκο το καλαμάκι (ή το ξυλάκι) κάθετα στην κουτάλα. 
Πρώτα δένουμε διαγώνια από τη μία πλευρά κι έπειτα από την άλλη.
Βάζουμε το «κεφάλι» της κουτάλας ανάποδα πάνω σ’ ένα χαρτί, 
αποτυπώνουμε με μαρκαδόρο το περίγραμμά του και το κόβουμε με 
ψαλίδι. Το χάρτινο πρόσωπο είναι έτοιμο!  
Ζωγραφίζουμε το πρόσωπο του Λαζάρου όπως το φανταζόμαστε. 
Βάζουμε κόλλα στο κοίλο εσωτερικό μέρος του «κεφαλιού» της κουτάλας. 
Κολλάμε αμέσως επάνω του το βαμβάκι.
Βάζουμε, τώρα, κόλλα στο πίσω μέρος του χάρτινου προσώπου και το κολλάμε πάνω 
στην επιφάνεια του βαμβακιού. 
Τέλος, κολλάμε τα «μαλλιά» (μαλλί πλεξίματος) πάνω στο 
κεφάλι της κουτάλας.
Ο Λάζαρός μας είναι έτοιμος! 
Ετοιμάστε τους «Λαζάρους» σας πριν το Σάββατο του Λαζάρου. Στολίστε ένα καλάθι με 
λουλούδια και πείτε τα κάλαντα σ’ όλες τις τάξεις, κρατώντας τις δημιουργίες σας.
 
Στην τάξη σου θα έχεις, ίσως, συμμαθητές ή συμμαθήτριες 
που προέρχονται από άλλες χώρες. Θα ήθελες να ετοιμάσεις 
μαζί τους ένα μικρό «αφιέρωμα – φεστιβάλ» στην παραδοσιακή μουσική της πατρίδας τους ή σε μουσική από άλλες 
περιοχές του κόσμου; 
Χωριστείτε σε ομάδες των 4 - 5 ατόμων που θα ασχοληθούν 
με διαφορετικούς τομείς οργάνωσης της εκδήλωσης:
Μουσική έρευνα: αναζητήστε ηχογραφημένο μουσικό 
υλικό, τραγούδια και χορούς από τις χώρες 
Φιλολογική επιμέλεια: συγκεντρώστε κείμενα για τις παρουσιάσεις, 
μεταφράσεις των τραγουδιών, ιστορικά και λαογραφικά 
στοιχεία και ετοιμάστε έκθεση με τα σχετικά βιβλία 
Επιμέλεια εποπτικού-ηχητικού υλικού: βρείτε φωτογραφίες, 
παραδοσιακά αντικείμενα, χειροτεχνίες, διαφάνειες, βίντεο (video), σιντίρομ (CD – ROM) κτλ. 
Επιμέλεια φαγητού: προμηθευτείτε παραδοσιακά φαγητά, ποτά και γλυκά των χωρών
Δημόσιες σχέσεις: προετοιμάστε αφίσα, προσκλήσεις, προμηθευτείτε μουσικά όργανα 
και μηχανήματα εγγραφής ήχου, φροντίστε για τη βιντεοσκόπηση της εκδήλωσης κτλ.

Στο μάθημα (βλέπε στο βιβλίο σου) άκουσες, ανάμεσα σε άλλα, τα παραδοσιακά τραγούδια 
που ακολουθούν. Δοκίμασε να τα τραγουδήσεις ή να τα χορέψεις και βρες στοιχεία για τα 
έθιμα και τη μουσική της Βολιβίας και της Σενεγάλης:

Σε ολόκληρο τον κόσμο οι άνθρωποι πειραματίζονται με αντικείμενα καθημερινής χρήσης 
που παράγουν ήχο και πολλές φορές τα χρησιμοποιούν ως μουσικά όργανα. Στις Ινδίες, για 
παράδειγμα, σχηματίζουν ένα ημικύκλιο από πορσελάνινα δοχεία που περιέχουν νερό και τα 
χτυπούν με ραβδάκια από μπαμπού που έχουν στην άκρη τους τσόχα ή φελλό. Εσύ μπορείς 
να δοκιμάσεις μια εφαρμογή λίγο διαφορετική: 

Με την άδεια των γονιών σου –απαραίτητη για όλες τις μουσικές δοκιμές που θα κάνεις– 
εξερεύνησε την κουζίνα του σπιτιού σου και ανακάλυψε σκεύη ή εξαρτήματα, που θα 
μπορούσαν να ικανοποιήσουν τις μουσικές σου ανησυχίες. Θα ανακαλύψεις ότι μέσα εκεί 
κρύβεται μια ολόκληρη ορχήστρα!
 
Μελωδικές κούπες
Θα χρειαστείς:
πέντε μεταλλικές ή πορσελάνινες κούπες σε διαφορετικά μεγέθη
δύο ξύλινες κουτάλες 
σπάγκο
ένα σκουπόξυλο
δύο καρέκλες
Τοποθέτησε τις καρέκλες αντικριστά, με τις πλάτες γυρισμένες και στερέωσε καλά το 
σκουπόξυλο επάνω τους.
Κόψε 5 κομμάτια σπάγκου, 40 περίπου εκατοστών, στερέωσέ τα στο ξύλο ανά 15 εκ. 
και κρέμασε τις κούπες από αυτά, έτσι ώστε να δημιουργηθεί μια σειρά ήχων από τον 
χαμηλότερο προς τον ψηλότερο.
Προσοχή, δέσε σφιχτά το σπάγκο στο σκουπόξυλο, ώστε να μη μετακινούνται οι κούπες 
από τη θέση τους, όταν τις χτυπάς. Το όργανό μας είναι έτοιμο για μουσική δράση. 
Πρόσεξε, όμως, μην το παρακάνεις, όταν χτυπάς τις κούπες με τις κουτάλες!

Γλυκιά... φυσαρμόνικα
Θα χρειαστείς:
ένα λεπτό κυλινδρικό κουτάκι από χαρτόνι με πλαστικό καπάκι
μια πλαστική σακούλα (όπως αυτή του σούπερ μάρκετ)
ένα λαστιχάκι
ένα ψαλίδι
Βγάλε το πλαστικό καπάκι από το κυλινδρικό κουτί κι αφαίρεσε προσεκτικά, με το ψαλίδι, το εσωτερικό του. 
Αφαίρεσε τον χαρτονένιο πάτο και άνοιξε ένα στρογγυλό άνοιγμα στο 
πλάι του κυλίνδρου, μέσα στο οποίο θα σφηνώσεις και θα κολλήσεις το πλαστικό καπάκι.
Κόψε ένα κομμάτι της πλαστικής σακούλας και στερέωσέ το καλά με το λαστιχάκι 
στο κενό της βάσης του κυλίνδρου. Ακούμπησε τα χείλη σου στο άνοιγμα που έφτιαξες 
στο πλάι και τραγούδησε μέσα από αυτό μια γνωστή μελωδία προφέροντας τη συλλαβή 
Δοκίμασε να δημιουργήσεις με το χέρι σου ένα «τρεμούλιασμα» στον ήχο - όπως όταν 
παίζουν φυσαρμόνικα - τοποθετώντας το στο κενό της βάσης του κυλίνδρου. Αισθάνεσαι 
τον αέρα που κυκλοφορεί μέσα στον κύλινδρο; Τι παρατηρείς; 

Βοήθησε τα τρία ζωάκια να 
περάσουν στην απέναντι όχθη, 
όπου άφησαν τα μουσικά τους 
όργανα. Προσοχή όμως! Πρέπει ν’ ακολουθήσουν μόνο τις 
πέτρες που «αντιστοιχούν» 
στο ρυθμικό σχήμα που βλέπεις στο σώμα τους. Σχεδίασε 
έπειτα τις τρεις «διαδρομές» 
που θα ακολουθήσουν τα ζωάκια, με γραμμές διαφορετικού 
χρώματος για το καθένα.
Βοήθεια: Για να βρεις ποιο 
όργανο παίζει κάθε ζωάκι, 
πρέπει πρώτα να χτυπήσεις τα τρία ρυθμικά σχήματα κι έπειτα να βρεiς 
ποια ονόματα οργάνων 
«ταιριάζουν» σε καθένα 
απ’ αυτά.

Aς παίξουμε μουσικά παιχνίδια και ας λύσουμε γρίφους
«Μουσικά Απολιθώματα»
Η λέξη «απολιθώνω» σημαίνει «μεταβάλλω κάτι 
σε πέτρα (λίθο)» και μεταφορικά, «κάνω κάποιον να 
μείνει άφωνος ή ακίνητος». 
Στο παιχνίδι που θ’ ακολουθήσει, ένας - ένας οι παίκτες 
θα μένουν ακίνητοι όταν θα σταματά η μουσική. 
Ας εξηγήσουμε όμως τα πράγματα από την αρχή: 
Όλοι οι παίκτες παίρνουν έναν αριθμό και αρχίζουν να χορεύουν μόλις ξεκινήσει η 
μουσική. Όταν σταματήσει, όλοι μένουν ακίνητοι και όταν αρχίσει πάλι, όλοι χορεύουν, 
εκτός από τον παίκτη με τον πρώτο αριθμό, ο οποίος θα μείνει ακίνητος μέχρι το τέλος 
του παιχνιδιού σε όποια θέση ή στάση θέλει. 
Το παιχνίδι συνεχίζεται με τον ίδιο τρόπο. Οι παίκτες, ακολουθώντας τη σειρά των 
αριθμών τους, θα πρέπει να μένουν ακίνητοι, κοντά σ’ εκείνους που έχουν ήδη ακινητοποιηθεί. 
Όταν το παιχνίδι τελειώσει, θα έχετε δημιουργήσει ένα σχηματισμό από «απολιθώμα-
τα» σε διάφορες θέσεις και στάσεις που θα θυμίζει «γλυπτό» με πολλά διαφορετικά μέρη! 
Ακούστε το τραγούδι «Μποχίμιαν λάικ γιου» (“Bohemian like you” – «Μποέμ σαν και 
σένα») του συγκροτήματος Ντάντι Γουόρχολς (Dandy Warhols) και ξεκινήστε το παιχνίδι.

Χωριστείτε σε δύο ομάδες και προσπαθήστε να εκτελέσετε το αίνιγμα σαν κανόνα:
Η πρώτη ομάδα λέει το αίνιγμα χτυπώντας συγχρόνως τον ρυθμό του στο σώμα. 
Η δεύτερη ομάδα κάνει το ίδιο, αλλά ξεκινά λίγο αργότερα, τη στιγμή ακριβώς που 
η πρώτη ομάδα λέει τη λέξη «και».
Προσοχή, μην μπερδευτείτε παρατηρώντας τις κινήσεις των παικτών της άλλης 
ομάδας! Πρότεινε τώρα μια δική σου σειρά χτυπημάτων για το ίδιο αίνιγμα. 
Δείξε τη στους συμμαθητές και τις συμμαθήτριές σου για να τη μιμηθούν ομαδικά.

Βάσει του ν. 3966/2011 τα διδακτικά βιβλία του Δημοτικού, 
του Γυμνασίου, του Λυκείου, των ΕΠΑ.Λ. και των ΕΠΑ.Σ. 
τυπώνονται από το ΙΤΥΕ - ΔΙΟΦΑΝΤΟΣ και διανέμονται 
δωρεάν στα Δημόσια Σχολεία. Τα βιβλία μπορεί να 
διατίθενται προς πώληση, όταν φέρουν στη δεξιά κάτω 
γωνία του εμπροσθόφυλλου ένδειξη «ΔIΑΤΙΘΕΤΑΙ ΜΕ 
ΤΙΜΗ ΠΩΛΗΣΗΣ». Κάθε αντίτυπο που διατίθεται προς 
πώληση και δεν φέρει την παραπάνω ένδειξη θεωρείται 
κλεψίτυπο και ο παραβάτης διώκεται σύμφωνα με τις 
διατάξεις του άρθρου 7 του νόμου 1129 της 15/21 Μαρτίου 
1946 (ΦΕΚ 1946,108, Α').
Απαγορεύεται η αναπαραγωγή οποιουδήποτε τμήματος 
αυτού του βιβλίου, που καλύπτεται από δικαιώματα 
(copyright), ή η χρήση του σε οποιαδήποτε μορφή, χωρίς 
τη γραπτή άδεια του Υπουργείου Παιδείας, Έρευνας και 
Θρησκευμάτων / IΤΥΕ - ΔΙΟΦΑΝΤΟΣ.
