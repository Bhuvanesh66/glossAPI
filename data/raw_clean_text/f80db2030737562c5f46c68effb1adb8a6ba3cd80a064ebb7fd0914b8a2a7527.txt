Η παρούσα εργασία, επικεντρώνεται στο πρόβλημα του ημίεπιβλεπόμενου υπερφασματικού διαχωρισμού, 
όπου είναι γνωστές οι φασματικές υπογραφές κάποιων 
υλικών και ο στόχος κατά την ανάλυση (της φασματικής υπογραφής) ενός 
συγκεκριμένου εικονοστοιχείου είναι ο προσδιορισμός τόσο των υλικών που (μέσω των 
φασματικών υπογραφών τους) συνθέτουν το εικονοστοιχείο, όσο και του διανύσματος 
που περιέχει τα ποσοστά με τα οποία συμμετέχουν τα παραπάνω υλικά στη σύνθεση 
αυτή. Το γραμμικό μοντέλο μίξης είναι αυτό που υιοθετείται για κάθε εικονοστοιχείο της 
υπό εξέτασης υπερφασματικής εικόνας. Με βάση το μοντέλο αυτό, αναπτύσσεται μία 
ιεραρχική προσέγγιση κατά Bayes κατάλληλη για ημίεπιβλεπόμενο υπέρφασματικό 
διαχωρισμό, όπου έχουν ανατεθεί κατάλληλες εκ των προτέρων κατανομές πιθανότητας 
στις εμπλεκόμενες υπό εκτίμηση παραμέτρους, οι οποίες μοντελοποιούν την ιδιότητα 
της αραιότητας (που αντικατοπτρίζει το γεγονός ότι, στην πράξη, μόνο λίγα από τα 
διαθέσιμα υλικά συμμετέχουν στο σχηματισμό ενός εικονοστοιχείου) και της μη 
αρνητικότητας του διανύσματος των ποσοστών. Στη συνέχεια, εξάγεται ένας νέος 
επαναληπτικός αλγόριθμος συμπερασμού κατά Bayes, με όνομα BIICEsingle, ο 
οποίος παράγει αραιές εκτιμήσεις του διανύσματος ποσοστών, ικανοποιώντας τον 
περιορισμό της μη αρνητικότητας. Τέλος, περιγράφεται μια νέα απλή τεχνική, η οποία 
λαμβάνει υπ' όψιν της την πιθανή χωρική συσχέτιση μεταξύ γειτονικών εικονοστοιχείων 
της υπερφασματικής εικόνας, κατά την εφαρμογή του φασματικού διαχωρισμού (είτε 
μέσω του BIICEsingle, είτε μέσω άλλου αλγορίθμου του ίδιου σκοπού, π.χ. τον BIICE). 
Τα πειραματικά αποτελέσματα δείχνουν ότι ο BIICEsingle δεν παρουσιάζει την 
ακρίβεια στην εκτίμηση της μεθόδου BIICE, στην περίπτωση όπου οι φασματικές 
υπογραφές των υλικών παρουσιάζουν μεγάλο βαθμό συσχέτισης. Αντίθετα, όταν ο 
βαθμός συσχέτισης είναι μικρός, οι δύο αλγόριθμοι παρουσιάζουν παρόμοια 
συμπεριφορά. Επιπλέον, η προτεινόμενη τεχνική αξιοποίησης της συσχέτισης μεταξύ 
γειτονικών εικονοστοιχείων οδηγεί σε σημαντική εξοικονόμηση υπολογιστικής ισχύος, 
χωρίς να υστερεί στην ποιότητα σε σχέση με την περίπτωση που η πιθανή χωρική 
συσχέτιση αγνοείται. 

Για τη διεκπεραίωση της παρούσας Πτυχιακής Εργασίας, θα θέλαμε να ευχαριστήσουμε 
τον επιβλέποντα καθηγητή, κ. Σέργιο Θεοδωρίδη, καθώς και τους συνεργάτες του, 
κύριους ερευνητές του ΕΑΑ κ. Κωνσταντίνο Κουτρούμπα, κ. Αθανάσιο Ροντογιάννη και 
διδάκτορα κ. Κωνσταντίνο Θέμελη, για τη συνεργασία και την πολύτιμη συμβολή τους, 
τόσο στην επιλογή του θέματος της εργασίας, όσο και στην επιτυχή ολοκλήρωσή της. 
 
Η παρούσα Πτυχιακή Εργασία εκπονήθηκε στην Αθήνα κατά το ακαδημαϊκό έτος 2012. 
Αποτελεί αναπόσπαστο κομμάτι για την απόκτηση του πτυχίου μας και διεξήχθη κατά 
το τελευταίο έτος φοίτησής μας ως προπτυχιακοί φοιτητές στο τμήμα Πληροφορικής και 
Τηλεπικοινωνιών του Εθνικού και Καποδιστριακού Πανεπιστημίου Αθηνών. Στην 
επιτυχή περάτωση της εργασίας αυτής, ήταν σημαντική η βοήθεια και υποστήριξη του 
επιβλέποντος καθηγητή μας, κ. Θεοδωρίδη Σέργιου και των συνεργατών του, κ. 
Κουτρούμπα Κωνσταντίνου, κ. Ροντογιάννη Αθανάσιου και κ. Θέμελη Κωνσταντίνου. 
 
Τα τελευταία χρόνια, η υπερφασματική απεικόνιση (hyperspectral imagery) 
χρησιμοποιείται ευρέως σε πολλά πεδία εφαρμογών που παρουσιάζουν αυξημένο 
ερευνητικό ενδιαφέρον, όπως είναι η παρακολούθηση αλλαγών που παρατηρούνται στο 
περιβάλλον και η ταξινόμηση του τύπου εδάφους (terrain classifications). Ο όρος 
«επεξεργασία υπερφασματικής εικόνας» περιλαμβάνει πολλά επιμέρους τεχνικά 
ζητήματα, όπως είναι η ταξινόμηση και η κατάτμηση της εικόνας, η ανίχνευση-εντοπισμός 
συγκεκριμένων στόχων μέσα σ’ αυτήν, καθώς και η διαδικασία φασματικού 
διαχωρισμού (spectral unmixing - SU) της εικόνας, με την οποία θα ασχοληθούμε 
εκτενέστερα στη συνέχεια. 
Στα πλαίσια της ηλεκτροοπτικής τηλεπισκόπησης (electrooptical remote sensing) 
λαμβάνονται πληροφορίες σχετικά με ένα αντικείμενο ή μία σκηνή (scene), χωρίς να 
υπάρχει φυσική επαφή με αυτά, μέσω κατάλληλων αισθητήρων. Αυτό καθίσταται 
δυνατό εξαιτίας της ιδιότητας που παρουσιάζουν τα υλικά, που συνθέτουν τα διάφορα 
αντικείμενα μίας σκηνής, να αντανακλούν, απορροφούν και εκπέμπουν 
ηλεκτρομαγνητική ακτινοβολία, τόσο σύμφωνα με την μοριακή σύνθεσή τους, όσο και 
σύμφωνα με το σχήμα τους. Η ακτινοβολία που επιστρέφει στον αισθητήρα καθορίζει 
την φασματική υπογραφή (spectral signature), ή απλά φάσμα (spectral), η οποία μπορεί 
να χρησιμοποιηθεί για να χαρακτηρίσει και εντοπίσει, μοναδικά, ένα δεδομένο υλικό. 
Η φασματοσκοπία (spectroscopy) ασχολείται με τη μέτρηση, την ανάλυση και την 
ερμηνεία αυτών των φασμάτων. Ο συνδυασμός της φασματοσκοπίας με τις μεθόδους 
που χρησιμοποιούνται για την απόκτηση φασματικών πληροφοριών από μεγάλες 
περιοχές, είναι γνωστός ως απεικονιστική φασματοσκοπία (imaging spectroscopy). Οι 
βασικές έννοιες που εμπλέκονται στην απεικονιστική φασματοσκοπία, μπορούν να 
εξηγηθούν ευκολότερα μέσω του παραδείγματος της Εικόνας 1. Σε αυτήν, 
παρατηρούμε τις φασματικές εικόνες που λαμβάνονται ταυτόχρονα από έναν φασματικό 
αισθητήρα, οι οποίες απεικονίζουν μία σκηνή, όπου το έδαφος, το νερό και η βλάστηση 
είναι τα κύρια υλικά των αντικειμένων της. Αυτά αντανακλούν, απορροφούν και 
εκπέμπουν ηλεκτρομαγνητική ακτινοβολία. Η ακτινοβολία, που επιστρέφει στον 
αισθητήρα από ένα συγκεκριμένο υλικό, καθορίζει την φασματική υπογραφή του, η 
οποία χρησιμοποιείται στη συνέχεια για να εντοπίσει το υλικό αυτό σε άλλες θέσεις 
(εικονοστοιχεία – pixels) της εικόνας. Επίσης, απεικονίζονται τρία εικονοστοιχεία από 
διαφορετικές περιοχές της εικόνας, τα οποία αναπαριστώνται από διανύσματα μεγάλης 
(φασματικής) διάστασης (spectral dimension) και χρησιμοποιούνται στη συνέχεια για να 
προσδιορίσουν τα υλικά που απεικονίζονται στο εικονοστοιχείο. Τέλος, τα τρία 
διαγράμματα παρουσιάζουν την αναλογία της ακτινοβολίας, που εκπέμπει το κάθε ένα 
υλικό (έδαφος, νερό, βλάστηση), σε διαδοχικά μήκη κύματος (wavelengths) (φασματική 
υπογραφή). 
Οι υπερφασματικοί αισθητήρες απεικόνισης (hyperspectral imaging sensors) αποτελούν 
ειδική κατηγορία των αισθητήρων απεικονιστικής φασματοσκοπίας. Στους υπερφασματικούς αισθητήρες, η ζώνη συχνοτήτων 
(waveband) διαιρείται σε εκατοντάδες συνεχόμενες στενές ζώνες, ιδιότητα που καθιστά τους αισθητήρες αυτούς 
ικανούς να δειγματοληπτίσουν σε ένα μεγάλο αριθμό συνεχόμενων στενών φασματικών 
ζωνών. Έτσι, κάθε εικονοστοιχείο (pixel) μιας υπερφασματικής εικόνας αναπαρίσταται 
από ένα διάνυσμα μεγάλης διάστασης, το οποίο μπορεί να ιδωθεί ως ένα σχεδόν 
συνεχές φάσμα ακτινοβολίας. Αυτή η φασματική πληροφορία, 
αξιοποιούμενη κατάλληλα, μπορεί να καθορίσει διάφορα ενδιαφέροντα χαρακτηριστικά 
μιας απομακρυσμένης σκηνής (remote scene).
Στις υπερφασματικές εικόνες, είναι αρκετά συνηθισμένο τα εικονοστοιχεία να 
απεικονίζουν περισσότερα από ένα διαφορετικά υλικά. Η εμφάνιση μεικτών 
εικονοστοιχείων οφείλεται σε δύο σημαντικούς λόγους. Ο πρώτος λόγος σχετίζεται με 
την χωρική ανάλυση (spatial resolution) του αισθητήρα. Συγκεκριμένα, όταν η χωρική 
ανάλυσή του είναι αρκετά χαμηλή, διαφορετικά υλικά απεικονίζονται σε ένα και μόνο 
εικονοστοιχείο, με αποτέλεσμα η φασματική μέτρηση, που θα προκύψει, να είναι μία 
σύνθεση των επιμέρους φασμάτων. Αυτό συμβαίνει σε περιπτώσεις πλατφόρμων 
τηλεπισκόπησης που βρίσκονται σε μεγάλο υψόμετρο ή σε ευρείας ζώνης (widearea) 
παρακολουθήσεις, όπου έχουμε χαμηλή χωρική ανάλυση. Ο δεύτερος λόγος σχετίζεται 
με το γεγονός ότι διακριτά υλικά μπορεί να συνδυάζονται και να δημιουργούν μία 
ομοιογενή μίξη (homogeneous mixture), ενδεχόμενο που μπορεί να συμβεί ανεξάρτητα 
από τη χωρική ανάλυση του αισθητήρα. 
Το γεγονός ότι ορισμένα εικονοστοιχεία απεικονίζουν, συχνά, ένα συνδυασμό πολλών 
διαφορετικών συστατικών, οδηγεί στην ανάγκη του φασματικού διαχωρισμού των 
μίξεων (συνδυασμών) αυτών. Οι υπερφασματικοί αισθητήρες, με την συλλογή 
δεδομένων σε εκατοντάδες φασματικές ζώνες, μπορούν, κατ’ αρχήν, μετά από 
κατάλληλη επεξεργασία, να δώσουν αξιόπιστα αποτελέσματα όσον αναφορά τον 
φασματικό διαχωρισμό. 

Φασματικός διαχωρισμός (hyperspectral unmixing) είναι η διαδικασία με την οποία το 
μετρούμενο φάσμα ενός μεικτού εικονοστοιχείου αναλύεται στα συστατικά φάσματα των 
υλικών (endmembers) που το συνθέτουν. Συνήθως, η διαδικασία αυτή παρέχει και τα 
ποσοστά (abundances) στα οποία παρουσιάζεται κάθε συστατικό υλικό (μέσω της 
φασματικής υπογραφής του) μέσα στο εικονοστοιχείο. Τα συστατικά υλικά, συνήθως, 
αντιστοιχούν σε οικεία μακροσκοπικά (macroscopic) υλικά, όπως το νερό, το έδαφος, το 
μέταλλο και η βλάστηση. 
Ο φασματικός διαχωρισμός είναι μία ειδική περίπτωση του γενικευμένου αντιστρόφου 
προβλήματος, που υπολογίζει τις παραμέτρους που περιγράφουν ένα αντικείμενο, 
παρατηρώντας την αλληλεπίδραση του αντικειμένου με ένα σήμα, πριν από την άφιξη 
στον αισθητήρα. Στην περίπτωση της υπερφασματικής τηλεπισκόπησης, το 
προσπίπτον αυτό σήμα είναι η ηλεκτρομαγνητική ακτινοβολία. 

Στην πράξη, χρησιμοποιείται συχνά το γραμμικό μοντέλο μίξης (linear mixture model - LMM), 
που θεωρεί ότι το φάσμα ενός μεικτού εικονοστοιχείου είναι ένας γραμμικός 
συνδυασμός των φασμάτων των συστατικών που το συνθέτουν. 

Οι υπερφασματικές μέθοδοι (διαχωρισμού) κατηγοριοποιούνται σε επιβλεπόμενες 
(supervised), ημιεπιβλεπόμενες (semisupervised) και μη επιβλεπόμενες 
(unsupervised). Στις επιβλεπόμενες μεθόδους, οι φασματικές υπογραφές των 
συστατικών θεωρούνται ότι είναι γνωστές εκ των προτέρων, ενώ στις μη επιβλεπόμενες 
μεθόδους, τα φάσματα των συστατικών εκτιμώνται απευθείας από τα 
δεδομένα. Τέλος, στις ημίεπιβλεπόμενες μεθόδους, είναι διαθέσιμη μία 
φασματική βιβλιοθήκη, η οποία περιέχει τις φασματικές υπογραφές πολλών υλικών. Ο 
στόχος των ημίεπιβλεπόμενων μεθόδων, στις οποίες ανήκει και το μοντέλο που 
αναπτύσσεται στην παρούσα εργασία, είναι να καθορίσουν πόσα και ποια υλικά, από τη 
φασματική βιβλιοθήκη, είναι παρόντα στο υπό εξέταση μεικτό εικονοστοιχείο, καθώς και 
να εκτιμήσουν τα ποσοστά συμμετοχής των (φασματικών υπογραφών των) υλικών 
αυτών στη σύνθεση (της φασματικής υπογραφής) του εικονοστοιχείου. 

Η διαδικασία του υπέρφασματικού διαχωρισμού περιλαμβάνει δύο φάσεις. Κατά την 
πρώτη φάση, καθορίζονται οι φασματικές υπογραφές των υλικών που περιέχονται στην 
υπερφασματική εικόνα, οι οποίες απαρτίζουν τη φασματική βιβλιοθήκη. Μερικοί από 
τους πιο δημοφιλείς αλγορίθμους εξαγωγής υλικών είναι: ο Pixel Purity Index (PPI), 
ο NFINDR, και η μέθοδος Vertex Component Analysis (VCA). Στη 
δεύτερη φάση, γίνεται η ανάστροφη διαδικασία. Δηλαδή, εκτιμώνται τα ποσοστά, με τα 
οποία τα υλικά συμμετέχουν στη σύνθεση ενός εικονοστοιχείου της εν λόγω εικόνας. 

Λόγω της φύσης του προβλήματος, τα ποσοστά συμμετοχής των υλικών στη 
δημιουργία ενός εικονοστοιχείου, θα πρέπει να πληρούν δύο περιορισμούς. Ο πρώτος 
περιορισμός, που είναι γνωστός ως ο περιορισμός της μη αρνητικότητας (nonnegative 
constraint), δηλώνει ότι όλα τα ποσοστά των συστατικών για ένα εικονοστοιχείο θα 
πρέπει να είναι μη αρνητικοί αριθμοί. Ο δεύτερος, που λέγεται και προσθετικός 
περιορισμός (additivity constraint), δηλώνει ότι όλα τα ποσοστά θα πρέπει να αθροίζουν 
στη μονάδα. Κάτω από αυτούς τους περιορισμούς, ο φασματικός διαχωρισμός 
διατυπώνεται ως ένα κυρτό (convex) πρόβλημα βελτιστοποίησης (optimization), που 
μπορεί να αντιμετωπιστεί χρησιμοποιώντας επαναληπτικές μεθόδους, όπως η μέθοδος 
των ελαχίστων τετραγώνων, που λαμβάνει υπ’ όψιν όλους τους περιορισμούς (fully 
constrained least squares method), ή αριθμητικές μεθόδους βελτιστοποίησης. 
Εκτός από τις παραπάνω μεθόδους, έχουν προταθεί και Bayesian μέθοδοι για την 
αντιμετώπιση του προβλήματος αυτού, όπως π.χ. το σχήμα δειγματοληψίας του Gibbs, 
που εφαρμόζεται στο ιεραρχικό Bayesian μοντέλο του. 
Εστιάζοντας, στη συνέχεια στον ημίεπιβλεπόμενο φασματικό διαχωρισμό, ένα 
επιπλέον χαρακτηριστικό, που απαντάται εδώ, είναι αυτό της αραιότητας (sparsity) του 
διανύσματος των ποσοστών συμμετοχής των υλικών στη δημιουργία ενός 
εικονοστοιχείου (abundance vector)1 (δηλ., το εν λόγω διάνυσμα θα έχει πολύ λίγες μη 
μηδενικές συνιστώσες), απόρροια του γεγονότος ότι σε ένα εικονοστοιχείο απεικονίζεται 
συνήθως ένας μικρός αριθμός υλικών, σε σχέση με το συνολικό αριθμό των υλικών που 
απεικονίζονται σε όλα τα εικονοστοιχεία της εικόνας. Αυτή η παρατήρηση επιτρέπει την 
αξιοποίηση των τεχνικών αραιής αναπαράστασης σήματος (compressive sensing), 
οι οποίες αναμένεται να οδηγήσουν σε αραιές εκτιμήσεις του διανύσματος των 
ποσοστών. Οι τεχνικές αυτές, προϋποθέτουν την ύπαρξη μιας φασματικής βιβλιοθήκης, 
η οποία συγκεντρώνει τις διαθέσιμες φασματικές υπογραφές πολλών διαφορετικών 
υλικών. 

Στην εργασία αυτή, παρουσιάζεται μία ιεραρχική προσέγγιση κατά Bayes για τον ημί-
επιβλεπόμενο υπέρφασματικό διαχωρισμό, που αποτελεί ελαφρά παραλλαγή αυτής 
που αναπτύχθηκε αρχικά στο [1], και μοντελοποιεί τις ιδιότητες της αραιότητας και της 
μη αρνητικότητας του διανύσματος των ποσοστών, μέσω κατάλληλα ορισμένων 
παραμέτρων (τυχαίων μεταβλητών), στις οποίες ανατίθενται κατάλληλες εκ των 
προτέρων πυκνότητες πιθανότητας. 
Για συντομία, στη συνέχεια, θα αναφέρουμε απλώς «διάνυσμα ποσοστών». 
Το μοντέλο μίξης, που υιοθετείται στην παρούσα εργασία (αλλά και σε πολλές άλλες 
περιπτώσεις υπερφασματικού διαχωρισμού), είναι το γραμμικό μοντέλο μίξης. Το 
μοντέλο αυτό, υποθέτει ότι το μετρούμενο φάσμα ενός μεικτού εικονοστοιχείου 
προκύπτει ως γραμμικός συνδυασμός των φασμάτων των υλικών που το συνθέτουν. Η 
μαθηματική έκφραση του LMM, που χρησιμοποιείται σε αυτήν την εργασία, καθώς και οι 
περιορισμοί, στους οποίους υπόκειται το εμπλεκόμενο στο μοντέλο διάνυσμα 
ποσοστών, διατυπώνονται πιο αυστηρά στο επόμενο κεφάλαιο. 
Στο προτεινόμενο ιεραρχικό μοντέλο δύο επιπέδων, ανατίθενται κατάλληλες εκ των 
προτέρων κατανομές πιθανότητας (prior probability distribution ή prior) στις άγνωστες 
παραμέτρους, οι οποίες μοντελοποιούν την πρότερη γνώση σχετικά με τα φυσικά 
χαρακτηριστικά τους. Πιο συγκεκριμένα, για την μοντελοποίηση της μη αρνητικότητας 
των ποσοστών των συστατικών, υιοθετείται μία κολοβωμένη μη αρνητική κανονική 
κατανομή (truncated nonnegative Gaussian distribution), ως πρώτο επίπεδο πρότερης 
γνώσης. Οι παράμετροι της διακύμανσης αυτής της κατανομής είναι, με τη σειρά τους, 
τυχαίες μεταβλητές, οι οποίες ακολουθούν εκθετική κατανομή. Αυτό, το δύο επιπέδων 
πιθανοτικό ιεραρχικό μοντέλο, ισοδυναμεί με μία Λαπλασιανή (Laplace) κατανομή για τα 
ποσοστά των υλικών, η οποία μοντελοποιεί την ιδιότητα της αραιότητας του 
διανύσματος των ποσοστών των υλικών. Το προτεινόμενο αυτό ιεραρχικό 
μοντέλο, διατηρεί τη συζυγία (conjugacy) των κατανομών των παραμέτρων, μία ιδιότητα 
η οποία, στη συνέχεια, αξιοποιείται ώστε να προκύψουν εκφράσεις κλειστής μορφής για 
τις εκ των υστέρων κατανομές των εμπλεκόμενων στο μοντέλο παραμέτρων. 
Όπως συμβαίνει συνήθως στη ανάλυση κατά Bayes, η προκύπτουσα από κοινού εκ 
των υστέρων κατανομή του προτεινόμενου ιεραρχικού μοντέλου, δεν έχει μία εύκολα 
διαχειρίσιμη αναλυτική μορφή. Για να ξεπεραστεί αυτό το εμπόδιο, αναπτύχθηκε ένας 
νέος επαναληπτικός αλγόριθμος, ο οποίος, για λόγους που θα γίνουν κατανοητοί στην 
συνέχεια, ονομάζεται BIICEsingle. Ο αλγόριθμος αυτός, αποτελεί μία τροποποίηση 
του αλγορίθμου BIICE (Bayesian inference iterative conditional expectations), που 
παρουσιάστηκε στο [1]. Πιο συγκεκριμένα, όσον αφορά το διάνυσμα ποσοστών, τόσο 
ο BIICEsingle, όσο και ο BIICE, υιοθετούν ένα αποτελεσματικό σχήμα, που 
ενημερώνει την εκ των υστέρων υπό συνθήκη μέση τιμή του διανύσματος των 
ποσοστών, ενώ όσον αφορά τις υπόλοιπες παραμέτρους που εμπλέκονται στο 
μοντέλο, οι εκ των υστέρων υπό συνθήκη μέσες τιμές αυτών ενημερώνονται, μέσω 
απλών εκφράσεων κλειστής μορφής. Οι δύο αλγόριθμοι, σε κάθε επανάληψη, 
ενημερώνουν την εκ των υστέρων υπό συνθήκη μέση τιμή μιας παραμέτρου, με βάση 
τις τρέχουσες εκτιμήσεις των μέσων τιμών των υπολοίπων παραμέτρων. 
Οι δύο προηγούμενοι αλγόριθμοι παράγουν μία αραιή εκτίμηση του διανύσματος 
ποσοστών, και ικανοποιούν τον περιορισμό της μη αρνητικότητας. Επίσης, παρέχουν 
και εκτιμήσεις όλων των άλλων παραμέτρων, που υπεισέρχονται στο πρόβλημα, μεταξύ 
των οποίων είναι η διακύμανση του προσθετικού θορύβου, που αλλοιώνει την 
υπερφασματική εικόνα. Ο BIICEsingle είναι υπολογιστικά αποδοτικός, αφού 
εκτελώντας ελάχιστες επαναλήψεις καταλήγει σε εκτίμηση για τα ποσοστά των υλικών 
που συνθέτουν το εκάστοτε εικονοστοιχείο, εντοπίζοντας ποιά από αυτά είναι παρόντα 
και ποιά όχι (ποσοστά κοντά στο μηδέν δείχνουν ότι τα αντίστοιχα υλικά δεν 
συμμετέχουν στη σύνθεση του υπό εξέταση εικονοστοιχείου). Θα πρέπει να σημειωθεί, 
όμως, ότι ο αλγόριθμος BIICEsingle παρουσιάζει υποδεέστερη συμπεριφορά από τον 
BIICE όταν οι φασματικές υπογραφές των υλικών παρουσιάζουν μεγάλο βαθμό 
συσχέτισης. Αντίθετα, οι δύο αλγόριθμοι παρουσιάζουν παρόμοια συμπεριφορά όταν ο 
βαθμός συσχέτισης των φασματικών υπογραφών των υλικών είναι μικρός. 
Από την παραπάνω περιγραφή γίνεται σαφές ότι οι δύο αλγόριθμοι εξετάζουν το κάθε 
εικονοστοιχείο χωριστά, χωρίς να λαμβάνουν υπ' όψιν τυχόν συσχετίσεις μεταξύ 
γειτονικών εικονοστοιχείων (οι οποίες, όμως, αναμένονται να είναι αξιοσημείωτες). 
Προκειμένου να αξιοποιηθεί η επιπλέον αυτή πληροφορία, προτείνεται μια νέα απλή 
τεχνική, στα πλαίσια της οποίας μπορούν να χρησιμοποιηθούν τόσο o BIICE, όσο και ο 
BIICEsingle, η οποία λαμβάνει υπ' όψιν της την πιθανή χωρική συσχέτιση μεταξύ των 
γειτονικών εικονοστοιχείων της υπερφασματικής εικόνας. Πειραματικά αποτελέσματα 
δείχνουν ότι, η νέα αυτή μέθοδος επεξεργασίας των εικονοστοιχείων οδηγεί σε ταχύτερη 
σύγκλιση και, κατά συνέπεια, καθιστά πιο αποδοτική υπολογιστικά την διαδικασία 
διαχωρισμού. 

Με βάση την παραπάνω υπόθεση, εισάγεται μία ημίεπιβλεπόμενη τεχνική 
υπερφασματικού διαχωρισμού, στην οποία ο πίνακας των συστατικών, Φ, θεωρείται 
γνωστός εκ των προτέρων. Όπως αναφέρθηκε και προηγουμένως, κάθε στήλη του Φ 
περιέχει την φασματική υπογραφή ενός υλικού, τα στοιχεία της οποίας είναι μη 
αρνητικά, αφού αντιπροσωπεύουν τις ανακλαστικές τιμές σε συγκεκριμένες φασματικές 
ζώνες. Ο πίνακας Φ μπορεί, είτε να προκύψει από κάποια έτοιμη φασματική 
βιβλιοθήκη, είτε να καθοριστεί με τη χρήση κάποιας τεχνικής εξαγωγής (extraction 
technique) υλικών. Ωστόσο, ο πραγματικός αριθμός των υλικών που 
συνθέτουν το φάσμα ενός εικονοστοιχείου, ο οποίος συμβολίζεται με , είναι άγνωστος 
και μπορεί να διαφέρει από εικονοστοιχείο σε εικονοστοιχείο. Δεδομένου ότι ένα 
εικονοστοιχείο, λογικά, θα απεικονίζει λίγα μόνο διαφορετικά υλικά, από τα συνολικά 
διαθέσιμα που υπάρχουν σε μία βιβλιοθήκη, αναμένεται ότι θα είναι . Συνεπώς, η 
υπόθεση της αραιότητας για τα διανύσματα ποσοστών των εικονοστοιχείων είναι (στο 
παρόν πλαίσιο) μια λογική υπόθεση, η οποία μπορεί να αξιοποιηθεί για την πιστότερη 
μοντελοποίηση του προβλήματος και αναμένεται να οδηγήσει στην επίτευξη καλύτερων 
ποιοτικά λύσεων. 
Συνοψίζοντας, στην ημιεπιβλεπόμενη μέθοδο φασματικού διαχωρισμού, κύριο μέλημα 
αποτελεί η εκτίμηση του διανύσματος ποσοστών για κάθε εικονοστοιχείο της εικόνας, 
το οποίο θα είναι μη αρνητικό και αραιά.
Το πρόβλημα του αραιού ημίεπιβλεπόμενου φασματικού διαχωρισμού μπορεί να 
αντιμετωπιστεί χρησιμοποιώντας, είτε μία από τις πρόσφατες προτεινόμενες τεχνικές 
αραιής αναπαράστασης σημάτων (compressive sensing techniques), που 
επικεντρώνονται, όμως, μόνο στην ιδιότητα της αραιότητας, είτε 
μία από τις τεχνικές τετραγωνικού προγραμματισμού, που επιβάλλουν 
επιτυχώς τους περιορισμούς που δόθηκαν στην (2), χωρίς, όμως, να εκμεταλλεύονται 
την αραιότητα. 
Στο επόμενο κεφάλαιο, θα παρουσιαστεί ένα ιεραρχικό μοντέλο κατά Bayes, παρόμοιο 
με αυτό που αναπτύχθηκε στο [1], το οποίο λαμβάνει υπόψη του και την αραιότητα και 
τον περιορισμό του προβλήματος για μη αρνητικά ποσοστά συμμετοχής των υλικών στη 
σύνθεση ενός εικονοστοιχείου. 
Μετά την παρουσίαση του μοντέλου αυτού, θα περιγραφεί ένας νέος αλγόριθμος, που 
αποτελεί μία τροποποίηση του BIICE αλγορίθμου του [1], και είναι κατάλληλος για 
συμπερασμό κατά Bayes (Bayesian inference). Τέλος, με μία μικρή αλλαγήπροσθήκη 

Στην ενότητα αυτή, θα γίνει αρχικά, μία ακροθιγής αναφορά στο ιεραρχικό μοντέλο κατά 
Bayes για ημίεπιβλεπόμενο υπερφασματικό διαχωρισμό που αναπτύχθηκε στο [1], για 
την εκτίμηση του διανύσματος ποσοστών της (1), λαμβάνοντας υπόψη τόσο την 
ιδιότητα της αραιότητας, όσο και τον περιορισμό της μη αρνητικότητας που δόθηκε στη 
(2α). Στο μοντέλο αυτό, βασίζεται και το ιεραρχικό μοντέλο που προτείνεται σε αυτήν 
την εργασία και το οποίο θα εκτεθεί στη συνέχεια. 
Και στα δύο αυτά μοντέλα (προτεινόμενο και αυτό που αναπτύχθηκε στο [1]), όλες οι 
άγνωστες ποσότητες θεωρούνται ότι είναι τυχαίες μεταβλητές, κάθε μία από τις οποίες 
μοντελοποιείται από μία εκ των προτέρων κατανομή πιθανότητας. 
Το μοντέλο που προτείνεται στο [1], περιλαμβάνει πολλές διακριτές μεταξύ τους 
παραμέτρους, για να ελέγχουν το επίπεδο της αραιότητας του διανύσματος ποσοστών, 
σε αντίθεση με άλλα ιεραρχικά μοντέλα, αλλά και του μοντέλου που θα 
περιγραφεί παρακάτω, τα οποία χρησιμοποιούν μία παράμετρο για τον έλεγχο του 
επιπέδου της αραιότητας.3 Έχει αποδειχθεί ότι αυτή η επέκταση καθιστά το 
μοντέλο αυτό ισοδύναμο με μία εκδοχή του προσαρμοστικού least absolute shrinkage 
and selection operator (Lasso) κριτηρίου, που λαμβάνει υπ’ όψιν του τον περιορισμό 
της μη αρνητικότητας, και του οποίου η λύση παρέχει μία συνεπή (consistent) 
εκτίμηση για το διάνυσμα των ποσοστών. 
Επίσης, το ιεραρχικό μοντέλο του [1], όπως και το μοντέλο που θα περιγραφεί εδώ, 
διατηρούν τη συζυγία των κατανομών των παραμέτρων, μία ιδιότητα η οποία 
αξιοποιείται, προκειμένου να εκφραστούν σε κλειστή μορφή οι εκ των υστέρων 
κατανομές των παραμέτρων. 
Στη συνέχεια, ακολουθεί η περιγραφή του ιεραρχικού μοντέλου που προτείνεται σε 
αυτήν την εργασία, το οποίο, όπως αναφέρθηκε και προηγουμένως, ακολουθεί (σε 
μεγάλο βαθμό) την προσέγγιση του ιεραρχικού Bayesian μοντέλου [1], με τη διαφορά 
ότι αυτό έχει μόνο μία υπέρπαράμετρο για τον έλεγχο του επιπέδου της αραιότητας. Η 
σύγκριση των δύο μοντέλων θα γίνει στη συνέχεια του παρόντος κεφαλαίου. 

Όπως συνηθίζεται στο συμπερασμό κατά Bayes (Bayesian inference), οι εκτιμήσεις των 
παραμέτρων (τυχαίων μεταβλητών), βασίζονται στις από κοινού εκ των υστέρων 
κατανομές τους. 
Η από κοινού εκ των υστέρων κατανομή των παραμέτρων του μοντέλου που 
παρουσιάστηκε στο προηγούμενο κεφάλαιο, εκφράζεται ως ακολούθως 

Σε τέτοιες περιπτώσεις, ο δειγματολήπτης Gibbs [23] αποτελεί μία δημοφιλή εναλλακτική μέθοδο που ξεπερνάει το εμπόδιο αυτό. 
Συγκεκριμένα, ο δειγματολήπτης Gibbs παράγει τυχαία δείγματα, επαναληπτικά, από τις 
υπό συνθήκη εκ των υστέρων κατανομές των παραμέτρων του μοντέλου. 
Στη συνέχεια του κεφαλαίου, θα εξαχθούν, οι υπό συνθήκη εκ των υστέρων κατανομές 
των παραμέτρων του μοντέλου και ακολούθως, οι αντίστοιχες εκ των υστέρων υπό 
συνθήκη μέσες τιμές (posterior conditional expectation). Με βάση αυτές τις μέσες τιμές 
(και σε αντίθεση με τα τυχαία δείγματα που χρησιμοποιούνται στο δειγματολήπτη 
Gibbs), θα αναπτυχθεί ο BIICEsingle αλγόριθμος, ο οποίος οδηγεί σε αραιές 
εκτιμήσεις για το διάνυσμα ποσοστών, ικανοποιώντας τον περιορισμό της μη 
αρνητικότητας. Στο τέλος του κεφαλαίου, ενσωματώνεται και ο προσθετικός 
περιορισμός στο γραμμικό μοντέλο μίξης. 

Όπως αναφέρθηκε και προηγουμένως, ο BIICEsingle αλγόριθμος, μπορεί να 
θεωρηθεί ως μία ντετερμινιστική προσέγγιση του δειγματολήπτη Gibbs, όπου αντί των 
τυχαίων δειγμάτων που προκύπτουν από τις υπό συνθήκη εκ των υστέρων κατανομές 
των παραμέτρων, χρησιμοποιούνται οι αντίστοιχες εκ των υστέρων υπό συνθήκη μέσες τιμές των κατανομών των παραμέτρων. 
Ο BIICEsingle παράγει μία αραιή εκτίμηση του διανύσματος ποσοστών, ικανοποιώντας τον περιορισμό 
της μη αρνητικότητας. 
Ο BIICEsingle αλγόριθμος, όπως και ο BIICE, ενημερώνει σε κάθε επανάληψη τις εκ 
των υστέρων υπό συνθήκη μέσες τιμές, με βάση τις τρέχουσες εκτιμήσεις των 
υπολοίπων. 

Τόσο ο BIICEsingle, όσο και ο BIICE, αναμένεται να συγκλίνουν πιο γρήγορα από τον 
αρχικό Gibbs δειγματολήπτη. 
Στη συνέχεια, υπολογίζονται οι εκ των υστέρων υπό συνθήκη μέσες τιμές των 
παραμέτρων του μοντέλου. 

Πειραματικά αποτελέσματα δείχνουν ότι ο BIICEsingle οδηγεί σε αραιές εκτιμήσεις για 
το , όπου οι θέσεις των μη μηδενικών στοιχείων του προσδιορίζουν τα υλικά που 
συνθέτουν το φάσμα του υπό εξέταση εικονοστοιχείου, ενώ οι τιμές τους προσδιορίζουν 
το ποσοστό συμμετοχής των φασμάτων των υλικών στη σύνθεση του φάσματος του 
εικονοστοιχείου. Επιπλέον, όλες οι παράμετροι του μοντέλου εκτιμώνται με φυσικό 
τρόπο από τα δεδομένα, ως συνέπεια της Bayesian Lasso προσέγγισης που 
ακολουθείται σε αυτήν την εργασία. Αυτό βρίσκεται σε αντίθεση με τους 
ντετερμινιστικούς αλγορίθμους που επιλύουν το Lasso κριτήριο, ή τις 
προσαρμοστικές μεθόδους, που έχουν να αντιμετωπίσουν το πρόβλημα της 
κατάλληλης επιλογής (finetuning) των παραμέτρων, που ελέγχουν την αραιότητα της λύσης. 


Ωστόσο, στο [1, Παράρτημα Δ] αποδεικνύεται ότι όλοι αυτοί οι αντίστροφοι πίνακες μπορούν να προκύψουν 
αποτελεσματικά από το Σ . Έτσι, απαιτείται μόνο μία αντιστροφή πίνακα ανά 
επανάληψη (η οποία σχετίζεται με τον υπολογισμό του Σ στην (24)). Αυτό έχει σαν 
αποτέλεσμα την μείωση της πολυπλοκότητας του BIICEsingle κατά μία τάξη μεγέθους 
ανά επανάληψη. 

Το ιεραρχικό Bayesian μοντέλο, που παρουσιάστηκε στο προηγούμενο κεφάλαιο, 
λαμβάνει υπόψη του τη μη αρνητικότητα των στοιχείων του διανύσματος ποσοστών. 
Όμως, ο προσθετικός περιορισμός, σύμφωνα με τον οποίο όλα τα ποσοστά πρέπει 
να αθροίζουν στη μονάδα, όπως αναφέρεται στη (2), δεν έχει εξεταστεί ακόμα. Όπως 
επισημαίνεται στο [38], ο περιορισμός αυτός δέχεται αυστηρές κριτικές. Στις 
πραγματικές υπερφασματικές εικόνες, οι φασματικές υπογραφές ορίζονται, 
συνήθως, μέχρι ένα συντελεστή κλίμακας (up to a scale factor), και έτσι, ο προσθετικός 
περιορισμός πρέπει να αντικατασταθεί από ένα γενικευμένο περιορισμό (generalized 
constraint) της μορφής, όπου τα βάρη δηλώνουν τους συντελεστές 
κλίμακας, οι οποίοι εξαρτώνται από το εκάστοτε εικονοστοιχείο. Επιπλέον, είναι γνωστό 
ότι η αραιή λύση ενός γραμμικού συστήματος, του οποίου το μητρώο Φ έχει μη 
αρνητικά στοιχεία, οδηγεί σε λύση που ικανοποιεί τον γενικευμένο προσθετικό 
περιορισμό. Έτσι, μπορεί με βεβαιότητα να υποτεθεί ότι, ο αντίκτυπος της μη 
επιβολής του προσθετικού περιορισμού στην εκτέλεση του αλγορίθμου δεν αναμένεται 
να είναι σοβαρός. Παρ’ όλα αυτά, στη συνέχεια περιγράφεται ένας αποτελεσματικός 
τρόπος για την επιβολή αυτού του περιορισμού, χρησιμοποιώντας όμως μία παράμετρο 
κανονικοποίησης. 
Πρέπει να σημειωθεί ότι, η άμεση ενσωμάτωση του περιορισμού στο προτεινόμενο 
Bayesian μοντέλο θα απαιτούσε την κολόβωση της εκ των προτέρων κανονικής 
κατανομής του σε ένα διάστατο μονόπλοκο (simplex), καθιστώντας αδύνατη την 
παραγωγή κλειστών μορφών εκφράσεων για τις εκ των υστέρων υπό συνθήκη 
κατανομές. Ένας τρόπος για να αντιμετωπιστεί αυτό το πρόβλημα είναι να επιβάλουμε 
τον προσθετικό περιορισμό ντετερμινιστικά, με την προσθήκη μίας επιπλέον εξίσωσης στο αρχικό γραμμικό μοντέλο 
μίξης.

Στο κεφάλαιο αυτό, θα περιγραφεί μια νέα απλή τεχνική για το φασματικό διαχωρισμό 
μίας υπερφασματικής εικόνας. Η τεχνική αυτή λαμβάνει υπ' όψιν της, την πιθανή χωρική 
συσχέτιση μεταξύ των γειτονικών εικονοστοιχείων της εικόνας. Πιο συγκεκριμένα, τα 
εικονοστοιχεία εξετάζονται το ένα μετά το άλλο κατά γραμμές, και (για καθένα από αυτά) 
λαμβάνει χώρα φασματικός διαχωρισμός, χρησιμοποιώντας είτε τον αλγόριθμο BIICE, 
είτε τον BIICEsingle6. Όσον αφορά το πρώτο εικονοστοιχείο, η αρχικοποίηση του 
διανύσματος ποσοστών, καθώς και των υπολοίπων παραμέτρων, γίνεται όπως 
περιγράφεται στο [24] για τον BIICE. Έπειτα, για κάθε επόμενο εικονοστοιχείο το 
διάνυσμα ποσοστών και οι υπόλοιπες παράμετροι αρχικοποιούνται, χρησιμοποιώντας 
τις αντίστοιχες τελικές τιμές που προέκυψαν μετά την ολοκλήρωση της επεξεργασίας 
του προηγούμενου εικονοστοιχείου. Στην περίπτωση που το προς εξέταση 
εικονοστοιχείο είναι το πρώτο μιας νέας γραμμής, η αρχικοποίηση γίνεται σύμφωνα με 
τις τελικές τιμές που προέκυψαν για το εικονοστοιχείο της προηγούμενης γραμμής, το 
οποίο βρίσκεται ακριβώς πάνω από το υπό εξέταση εικονοστοιχείο. 
Η αξιοποίηση της πιθανής χωρικής συσχέτισης μεταξύ διαδοχικών εικονοστοιχείων 
αναμένεται να επιφέρει σημαντική εξοικονόμηση υπολογιστικής ισχύος κατά την 
εφαρμογή του φασματικού διαχωρισμού. 
Η προτεινόμενη τεχνική, με χρήση του BIICEsingle αλγορίθμου, συνοψίζεται στον 
Πίνακα 2. Σε αυτόν, οι παράμετροι που έχουν κάτω δεξιά το δείκτη pr_line, 
χρησιμοποιούνται για την αποθήκευση της πληροφορίας που αφορά το πρώτο 
εικονοστοιχείο της προηγούμενης γραμμής. Επιπλέον, οι δείκτες που βρίσκονται πάνω 
δεξιά αναφέρονται στα δεδομένα της εκάστοτε παραμέτρου για την αντίστοιχη 
επανάληψη του αλγορίθμου, με τον δείκτη end να δηλώνει την τιμή της παραμέτρου 
μετά τη σύγκλιση. Τέλος, με W συμβολίζουμε έναν πίνακα διαστάσεων , όπου 
κάθε στοιχείο του αντιστοιχεί στο διάνυσμα των ποσοστών του αντίστοιχου 
εικονοστοιχείου, όπως αυτό προκύπτει μετά το πέρας της επεξεργασίας. 
Η όλη διαδικασία δομείται γύρω από τον BIICEsingle και χρησιμοποιούνται (όπου είναι 
απαραίτητο) οι αντίστοιχες παραδοχές που περιγράφονται στο [1], με τη μόνη διαφορά 
ότι γίνεται αξιοποίηση της πληροφορίας που προκύπτει από την επεξεργασία του 6.
Σημειώνεται ότι, θα μπορούσε να χρησιμοποιηθεί οποιοσδήποτε άλλος αλγόριθμος φασματικού 
διαχωρισμού στη θέση των δύο παραπάνω αλγορίθμων. 
Στο επόμενο κεφάλαιο, που παρουσιάζονται τα πειραματικά αποτελέσματα για την 
προτεινόμενη μέθοδο, θα γίνει ξεκάθαρο ότι, όπως αναμενόταν, η χρήση της νέας αυτής 
τεχνικής επεξεργασίας των εικονοστοιχείων συγκλίνει πιο γρήγορα και καθιστά πιο 
αποδοτική την διαδικασία διαχωρισμού. 

Αυτή η ενότητα έχει ως στόχο να παρουσιάσει την αποτελεσματικότητα του αλγορίθμου 
BIICEsingle, που παρουσιάστηκε στην παρούσα εργασία. Αυτό θα γίνει μέσω μιας 
σειράς πειραμάτων που σχετίζονται με το φασματικό διαχωρισμό μιας συνθετικής 
υπερφασματικής εικόνας. Ακολουθώντας τις πειραματικές ρυθμίσεις του [38], όπου 
γίνεται μια εμπεριστατωμένη σύγκριση αρκετών εκ των αλγορίθμων ημίεπιβλεπόμενου 
διαχωρισμού για αραιά δεδομένα, θεωρούμε τρία σύνολα φασματικών δεδομένων 
(βιβλιοθήκες φασματικών υπογραφών) για το προσομοιωμένο υπερφασματικό σκηνικό: 
(α) το σύνολο Φ, το οποίο είναι μητρώο που περιέχει τις φασματικές 
υπογραφές από 220 συστατικά, που έχουν επιλεχθεί από την φασματική βιβλιοθήκη 
USGS, 
(β) το σύνολο Φ1, που είναι ένα μητρώο που περιέχει στοιχεία με 
ψευδοτυχαίες τιμές, τα οποία ακολουθούν την κανονική κατανομή, και 
(γ) το σύνολο Φ2, το οποίο είναι μητρώο με στοιχεία ανεξάρτητα και 
ομοιόμορφα κατανεμημένα στο διάστημα [0 1]. 
Όπως αναμενόταν, οι φασματικές υπογραφές των υλικών του Φ παρουσιάζουν πολύ 
υψηλό βαθμό συσχέτισης. Ο αριθμός συνθήκης (condition number) και η αμοιβαία 
συνάφεια (mutual coherence) του Φ είναι 36,182 Χ 106 και 0,999933 , αντίστοιχα. Οι 
αντίστοιχες τιμές για το μητρώο Φ1 είναι 5,4202 και 0,2344 , και για το μητρώο Φ2 
85,5764 και 0,8. 
Σε όλες τις προσομοιώσεις, οι παρατηρήσεις θεωρείται ότι έχουν αλλοιωθεί από 
προσθετικό λευκό Gaussian θόρυβο. Η διασπορά του θορύβου αυτού, που υπάρχει σαν μεταβλητή στα πειράματα, 
καθορίζεται από την τιμή του λόγου σήματος-προς-θόρυβο. 
Ως μέτρο σύγκρισης για την αποτελεσματικότητα των αλγορίθμων χρησιμοποιείται το 
μέσο τετραγωνικό σφάλμα.
Τα πειράματα που λαμβάνουν χώρα στη συνέχεια αφορούν τον προτεινόμενο 
αλγόριθμο BIICEsingle και τον αλγόριθμο BIICE, με σκοπό να εντοπιστούν οι 
πιθανές ομοιότητες, αλλά και οι διαφορές μεταξύ τους. 
Αρχικά, στα Σχήματα 2, 3, 4, παρουσιάζεται τόσο η ταχεία σύγκλιση των αλγορίθμων 
όσο και οι αραιές εκτιμήσεις για το διάνυσμα ποσοστών, όταν (οι αλγόριθμοι) αυτοί 
εφαρμόζονται στα μητρώα Φ, Φ1 και Φ2, αντίστοιχα. Στόχος αυτών των πειραμάτων 
είναι να γίνει σύγκριση των BIICE και BIICEsingle ως προς την ταχύτητα σύγκλισης 
και την ακρίβεια εκτίμησης της τελικής τιμής του διανύσματος των ποσοστών. Στο 
πείραμα, έχει θεωρηθεί ένα εικονοστοιχείο του οποίου το φάσμα συντίθεται από τα 
φάσματα τριών υλικών, τα οποία συμμετέχουν σε ποσοστά 0.1397, 0.2305 και 0.6298, 
αντίστοιχα. Επιπλέον, υποτίθεται ότι το φάσμα του εικονοστοιχείου έχει αλλοιωθεί από 
λευκό θόρυβο, τέτοιον ώστε ο λόγος σήματος-προς-θόρυβο να είναι ίσος με 25 dB. 

Παρατηρούμε ότι για το μητρώο Φ, του οποίου οι στήλες παρουσιάζουν υψηλή 
συσχέτιση, ο αλγόριθμος BIICE συγκλίνει σε 15 περίπου επαναλήψεις, δίνοντας 
εκτιμήσεις των ποσοστών που είναι πολύ κοντά στις πραγματικές. Πιο συγκεκριμένα, 
φαίνεται να καθορίζει σωστά τα ποσοστά συμμετοχής των φασμάτων των υλικών που 
συνθέτουν την φασματική υπογραφή του εικονοστοιχείου, ενώ όλα τα υπόλοιπα 
ποσοστά συγκλίνουν στο μηδέν. Αντίθετα, ο BIICEsingle χρειάζεται περισσότερες 
επαναλήψεις προκειμένου να συγκλίνει και, επιπλέον, οι μη μηδενικές τιμές ποσοστών 
στις οποίες συγκλίνει, δεν αποτελούν καλές εκτιμήσεις των αντίστοιχων πραγματικών. 
Παρόλα αυτά, ο αλγόριθμος φαίνεται ότι εντοπίζει σωστά τα μη μηδενικά στοιχεία. 
Σε αντίθεση με την παραπάνω περίπτωση, τα αποτελέσματα βελτιώνονται σημαντικά 
για μητρώα των οποίων οι στήλες παρουσιάζουν χαμηλή συσχέτιση, όπως είναι τα Φ1 
και Φ2. Πιο συγκεκριμένα, στα Σχήματα 3 και 4 φαίνεται ότι στις περιπτώσεις αυτές, η 
ταχύτητα σύγκλισης αυξάνεται σημαντικά. Επιπλέον, για το μητρώο Φ1 (κανονική 
κατανομή), και οι δύο αλγόριθμοι δίνουν ικανοποιητικές εκτιμήσεις των μη μηδενικών 
ποσοστών. Ωστόσο, η απόδοση των αλγορίθμων είναι χειρότερη για το μητρώο Φ2 
(ομοιόμορφη κατανομή) σε σχέση με το Φ1. Τέλος, όσον αφορά το μητρώο Φ2, ο 
αλγόριθμος BIICE δίνει καλύτερες εκτιμήσεις των μη μηδενικών ποσοστών σε σχέση με 
τον BIICEsingle. 

Στα Σχήματα παριστάνονται γραφικά οι αντίστοιχες καμπύλες του μέσου 
τετραγωνικού σφάλματος για τα τρία μητρώα και για διαφορετικούς βαθμούς αραιότητας 
που κυμαίνονται από 3 έως 48. Για κάθε βαθμό αραιότητας έχουν δημιουργηθεί δύο 
πειραματικά εικονοστοιχεία, και οι τιμές του γραφήματος αποτελούν τις μέσες τιμές των 
σφαλμάτων που προέκυψαν μετά την επεξεργασία των εικονοστοιχείων αυτών. 

Από τα σχήματα αυτά προκύπτει ότι οι δύο αλγόριθμοι έχουν παρόμοια συμπεριφορά. 
Ωστόσο, παρατηρούμε ότι καθώς ο βαθμός αραιότητας αυξάνεται, το MSE για τον BI-
ICEsingle δεν παρουσιάζει σημαντικές διακυμάνσεις για κανένα από τα μητρώα Φ, Φ1, 
Φ2. Αντίθετα, ο BIICE παρουσιάζει σημαντικές διακυμάνσεις στην περίπτωση του 
μητρώου Φ, καθώς αυξάνεται ο βαθμός αραιότητας. Αξίζει, ακόμα, να σημειωθεί ότι 
όσον αφορά τα μητρώα Φ1 και Φ2, οι δύο αλγόριθμοι παρουσιάζουν παρόμοιες τιμές 
μέσου τετραγωνικού σφάλματος, για τους διάφορους βαθμούς αραιότητας. 
Θα ήταν όμως ενδιαφέρον, να εξετάσουμε τι συμβαίνει όταν, αντί να λαμβάνουμε υπ’ 
όψιν όλες τις συνιστώσες του, λαμβάνουμε υπ’ όψιν μόνο τις μη μηδενικές 
συνιστώσες του (οι οποίες προσδιορίζουν και τα υλικά που είναι παρόντα στο υπό 
εξέταση εικονοστοιχείο). Οι αντίστοιχες γραφικές παραστάσεις δίνονται στα Σχήματα 8-
10, τα οποία είναι σε ένα προς ένα αντιστοιχία με τα Σχήματα 57, με τη μόνη διαφορά 
ότι το σφάλμα δεν αφορά όλο το διάνυσμα , αλλά υπολογίζεται λαμβάνοντας υπ’ όψιν 
μόνο τις συνιστώσες που αντιστοιχούν στα υλικά που είναι παρόντα στο εικονοστοιχείο. 
Σχήμα 8: Μέσο τετραγωνικό σφάλμα που προκύπτει λαμβάνοντας υπ’ όψιν μόνο τα υλικά που 
συνθέτουν το εικονοστοιχείο, το οποίο παράγεται από τους BIICE και BIICEsingle, για 
διαφόρους βαθμούς αραιότητας. Οι δύο αλγόριθμοι εφαρμόζονται σε προσομοιωμένα δεδομένα 
που προκύπτουν από το μητρώο Φ, ενώ έχει προστεθεί λευκός θόρυβος (SNR = 20 dB). 

Από τη μελέτη των σχημάτων αυτών διαπιστώνουμε ότι τα συμπεράσματα που είχαμε 
εξάγει από τη μελέτη των σχημάτων που αφορούσαν το συνολικό διάνυσμα, 
εξακολουθούν να ισχύουν σε μεγάλο βαθμό και για τα Σχήματα. Καθώς 
αυξάνεται ο βαθμός αραιότητας επέρχεται μικρή αύξηση και στο σφάλμα εκτίμησης, και 
για τους δύο αλγορίθμους. Αυτό το φαινόμενο γίνεται πιο αισθητό στον BIICE, ενώ 
στην περίπτωση του BIICEsingle, παρά τη μικρή αύξηση σφάλματος, που 
παρατηρείται καθώς αυξάνεται ο βαθμός αραιότητας, δεν παρατηρούνται σημαντικές 
διακυμάνσεις στην τιμή του σφάλματος. 
Στα Σχήματα παρουσιάζονται οι τιμές του μέσου τετραγωνικού σφάλματος του 
διανύσματος ποσοστών συναρτήσει του λόγου σήματοςπροςθόρυβο, για τους δύο 
αλγορίθμους και για τα τρία μητρώα. Ο βαθμός αραιότητας για το διάνυσμα 
σε αυτά τα πειράματα είναι 8, και ο λόγος σήματος-προς-θόρυβο κυμαίνεται από 10 έως 50 dB. 

Όπως αναμενόταν, οι τιμές του μέσου τετραγωνικού σφάλματος των αλγορίθμων 
μειώνονται, καθώς ο λόγος σήματος-προς-θόρυβο αυξάνεται. Κάτι τέτοιο γίνεται πιο 
ξεκάθαρο στην περίπτωση του μητρώου Φ1, που τα στοιχεία του ακολουθούν την 
κανονική κατανομή. Ακόμη, για άλλη μια φορά, παρατηρούμε ότι ο BIICEsingle οδηγεί 
σε τιμές του μέσου τετραγωνικού σφάλματος, οι οποίες δεν παρουσιάζουν σημαντικές 
διακυμάνσεις, σε σχέση με τον BIICE. 
Όπως και στην περίπτωση που εξετάσαμε το μέσο τετραγωνικό σφάλμα σε σχέση με το 
βαθμό αραιότητας, η μελέτη του σφάλματος, λαμβάνοντας υπ’ όψιν μόνο τα στοιχεία 
του διανύσματος που αφορούν τα υλικά που βρίσκονται στο υπό εξέταση 
εικονοστοιχείο, θα μπορούσε να μας δώσει χρήσιμες πληροφορίες. 
Παρατηρώντας τα Σχήματα, είναι φανερό ότι, και εδώ, το σφάλμα μειώνεται με 
την αύξηση του λόγου σήματος-προς-θόρυβο. Επιπλέον, κατά την αύξηση του λόγου 
σήματος-προς-θόρυβο παρατηρούμε ότι ο αλγόριθμος BIICE παράγει μικρότερα 
σφάλματα σε σχέση με τον BIICEsingle, ιδίως στις περιπτώσεις των Φ και Φ2. 
Αντιθέτως, όταν ο θόρυβος στο μοντέλο είναι μεγάλος φαίνεται ότι οι δύο αλγόριθμοι 
έχουν την ίδια απόδοση. 

Αυτή η ενότητα περιλαμβάνει αποτελέσματα που προέκυψαν από την εφαρμογή της 
τεχνικής που προτείνεται στο Κεφάλαιο 5, η οποία λαμβάνει υπ’ όψιν της τη χωρική 
συσχέτιση μεταξύ γειτονικών εικονοστοιχείων, πάνω σε πραγματικά δεδομένα 
(υπερφασματική εικόνα). Τα πραγματικά δεδομένα συλλέχθηκαν από την πτήση του 
εναέριου απεικονιστικού φασματόμετρου (imaging spectrometer) ορατών/υπέρυθρων 
ακτινοβολιών (AVIRIS) πάνω από το ορυχείο Cuprite της Νεβάδα, το 1997. Ο 
αισθητήρας του AVIRIS είναι ένα φασματόμετρο απεικόνισης 224 καναλιών, με περίπου 
10 nm φασματική ανάλυση, καλύπτοντας μήκη κύματος εύρους από 0,4 έως 2,5 μm. Η 
χωρική του ανάλυση είναι 20 m. Το συγκεκριμένο σύνολο δεδομένων έχει 
χρησιμοποιηθεί ευρέως για πειράματα τηλεπισκόπισης. Οι φασματικές 
ζώνες 12, 104-113, 148-167, και 221-224 αφαιρέθηκαν λόγω χαμηλού SNR και 
απορρόφησης υδρατμών. Ως εκ τούτου, λαμβάνονται υπ’ όψιν συνολικά 188 
φασματικές ζώνες σε αυτό το πείραμα. Η υπoεικόνα της 150ης ζώνης συχνοτήτων 
(band), η οποία περιλαμβάνει 200 κατακόρυφες γραμμές με 200 δείγματα ανά γραμμή 
(200 x 200) φαίνεται στην Εικόνα 2. 
Ο αλγόριθμος VCA χρησιμοποιήθηκε για την εξαγωγή 14 υλικών που εμφανίζονται στην 
εικόνα, όπως στο [10]. Χρησιμοποιώντας τις φασματικές υπογραφές των υλικών αυτών, 
οι δύο αλγόριθμοι BIICE και BIICEsingle, δοκιμάζονται τόσο στο πλαίσιο χωρικής όσο 
και στο πλαίσιο της μη χωρικής συσχέτισης, για την εκτίμηση των αντίστοιχων 
ποσοστών σε κάθε εικονοστοιχείο. Η διαδικασία φασματικού διαχωρισμού παράγει μια 
εικόνα για κάθε υλικό, που απεικονίζει την εκτιμώμενη ποσοστιαία αναλογία του υλικού 
σε κάθε εικονοστοιχείο. Όσο πιο σκούρο είναι το χρώμα του εικονοστοιχείου, τόσο 
μικρότερη είναι η συμβολή του υλικού στο εν λόγω εικονοστοιχείο. Αντίθετα, ένα 
εικονοστοιχείο ανοικτού χρώματος υποδηλώνει ότι το ποσοστό συμμετοχής του υλικού 
στο συγκεκριμένο εικονοστοιχείο είναι υψηλό. Στις Εικόνες παρουσιάζονται οι 
ποσοστιαίες αναλογίες τεσσάρων υλικών, που έχουν εκτιμηθεί με τη χρήση των 
αλγορίθμων (α) BIICE χωρίς χωρική συσχέτιση, (β) BIICE με χωρική συσχέτιση, (γ) 
BIICEsingle χωρίς χωρική συσχέτιση και (δ) BIICEsingle με χωρική συσχέτιση, 
αντίστοιχα. 
Από τις εικόνες αυτές, φαίνεται ότι οι αλγόριθμοι BIICE και BIICEsingle, τόσο με όσο 
και χωρίς χωρική συσχέτιση, οδηγούν σε αποτελέσματα που παρουσιάζουν μεγάλο 
βαθμό ομοιότητας, και είναι σε πλήρη συμφωνία με προηγούμενα αντίστοιχα 
αποτελέσματα, όπως και με τα συμπεράσματα που προκύπτουν από το εδάφιο 6.1. 
Επιπλέον, για την αξιολόγηση της απόδοσης των αλγορίθμων, όσον αφορά τις 
απαιτήσεις σε υπολογιστική ισχύ, εξετάζεται ο συνολικός αριθμός επαναλήψεων, που 
χρειάστηκαν για την επίτευξη σύγκλισης, για κάθε ένα από τα εικονοστοιχεία της 
εικόνας. Στα Σχήματα, φαίνεται σε ημίλογαριθμική κλίμακα πώς ο συνολικός 
αριθμός επαναλήψεων αυξάνεται κατά τη διάρκεια της εκτέλεσης. Πιο συγκεκριμένα, 
στο Σχήμα απεικονίζεται με κόκκινο χρώμα και διακεκομμένη γραμμή η πορεία του 
συνολικού αριθμού των επαναλήψεων για τον αλγόριθμο BIICE χωρίς χωρική 
συσχέτιση και με μπλε χρώμα και συνεχή γραμμή ο αντίστοιχος αριθμός για τον 
αλγόριθμο BIICE με χωρική συσχέτιση, καθώς σαρώνονται τα εικονοστοιχεία της 
εικόνας. Επιπλέον, στο Σχήμα 18 φαίνεται η αντίστοιχη γραφική απεικόνιση για τον 
αλγόριθμο BIICEsingle, τόσο με όσο και χωρίς χωρική συσχέτιση (μπλε χρώμα και 
συνεχή γραμμή, κόκκινο χρώμα και διακεκομμένη γραμμή, αντίστοιχα). 
Από την παρατήρηση των γραφημάτων προκύπτει εύκολα ότι η τεχνική της συσχέτισης 
επιτυγχάνει σημαντική μείωση του αριθμού των επαναλήψεων που απαιτούνται για 
σύγκλιση, για κάθε εικονοστοιχείο. Αυτό αιτιολογείται λαμβάνοντας υπ’ όψιν ότι 
γειτονικά εικονοστοιχεία είναι πολύ πιθανό να περιέχουν κατά ένα ποσοστό κοινά σε 
αριθμό ή/και σε αναλογίες υλικά (να έχουν δηλαδή παρόμοια μορφή). Έτσι, η 
αξιοποίηση της πληροφορίας, που ήδη υπάρχει από προηγούμενα γειτονικά 
εικονοστοιχεία, έχει ως αποτέλεσμα τον περιορισμό των επαναλήψεων σε σχέση με την 
περίπτωση όπου δε λαμβάνεται υπ’ όψιν η χωρική συσχέτιση, χωρίς όμως να 
προκύπτει υποβάθμιση της ποιότητας των αποτελεσμάτων. 
Στον Πίνακα 3 παρουσιάζονται (α) ο μέσος αριθμός επαναλήψεων που απαιτήθηκαν για 
την εκτέλεση του πειράματος για κάθε έναν από τους αλγόριθμους, (β) ο απαιτούμενος 
χρόνος για την ολοκλήρωση της διαδικασίας και (γ) ο μέσος χρόνος που απαιτείται για 
την επίτευξη σύγκλισης για ένα εικονοστοιχείο. 

Στα πλαίσια της παρούσας εργασίας εξετάστηκε το πρόβλημα του ημιεπιβλεπόμενου 
υπερφασματικού διαχωρισμού, το οποίο εκφράστηκε με τη χρήση ενός ιεραρχικού 
μοντέλου κατά Bayes, όπου οι περιορισμοί και οι ιδιότητες των παραμέτρων του 
ενσωματώνονται επιλέγοντας κατάλληλες εκ των προτέρων κατανομές πιθανότητας για 
αυτές, ώστε να εξασφαλίζεται τόσο η αραιότητα του διανύσματος των ποσοστών 
συμμετοχής των υλικών στη σύνθεση ενός εικονοστοιχείου, όσο και η μη αρνητικότητα 
του. Στη συνέχεια, αναπτύχθηκε ένας νέος επαναληπτικός αλγόριθμος συμπερασμού 
κατά Bayes, για την εκτίμηση των παραμέτρων του μοντέλου, με όνομα BIICEsingle, ο 
οποίος παρουσιάζει μεγάλου βαθμού συγγένεια με τον αλγόριθμο BIICE. 
Αξίζει να σημειωθεί ότι τόσο ο BIICEsingle, όσο και ο BIICE, μπορούν να θεωρηθούν 
ως μία ντετερμινιστική προσέγγιση του δειγματολήπτη Gibbs. Σε αντίθεση με ό,τι 
συμβαίνει στη δειγματοληψία κατά Gibbs, όπου παράγονται τυχαία δείγματα με 
επαναληπτικό τρόπο από τις υπό συνθήκη εκ των υστέρων κατανομές των 
παραμέτρων του μοντέλου, στους αλγορίθμους αυτούς, χρησιμοποιούνται οι εκ των 
υστέρων υπό συνθήκη μέσες τιμές των αντίστοιχων υπό συνθήκη εκ των υστέρων 
κατανομών των παραμέτρων. 
Ο BIICEsingle δεν παρουσιάζει την ίδια ακρίβεια στον υπολογισμό των ποσοστών των 
υλικών με τον BIICE, όταν οι φασματικές υπογραφές αυτών (των υλικών) 
παρουσιάζουν υψηλό βαθμό συσχέτισης. Αντίθετα, όταν ο βαθμός συσχέτισης των 
παραπάνω φασματικών υπογραφών δεν είναι υψηλός, οι δύο αλγόριθμοι 
παρουσιάζουν παρόμοια συμπεριφορά. 
Επιπλέον, προτάθηκε μια νέα απλή τεχνική για την εκτίμηση των ποσοστών 
συμμετοχής του κάθε υλικού στα εικονοστοιχεία μιας υπερφασματικής εικόνας, η οποία 
λαμβάνει υπ’ όψιν της την πιθανή χωρική συσχέτιση μεταξύ γειτονικών εικονοστοιχείων. 
Η τεχνική αυτή παρουσιάζει την ίδια ακρίβεια στις εκτιμήσεις των διανυσμάτων 
ποσοστών, σε σχέση με την περίπτωση όπου δεν λαμβάνεται υπ’ όψιν η πιθανή χωρική 
συσχέτιση μεταξύ γειτονικών εικονοστοιχείων. Ταυτόχρονα, οδηγεί σε σημαντική 
εξοικονόμηση υπολογιστικής ισχύος. 
