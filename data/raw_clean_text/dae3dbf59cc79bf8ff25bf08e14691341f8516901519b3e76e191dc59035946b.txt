Λίγα λόγια για σένα
Οι σελίδες του τετραδίου σου είναι ανοιχτές και περιμένουν τις 
δικές σου δημιουργίες. Με αφορμή όσα είδες και έμαθες στο βιβλίο 
των Εικαστικών, θα φτιάξεις το προσωπικό σου τετράδιο τέχνης.
Ένα τετράδιο που θα φυλάξεις και θα σε περιμένει πάντα να σου 
θυμίζει, κάθε φορά που θα το ανοίγεις, ότι υπήρξες και εσύ ένας 
μικρός δημιουργός. Τα χρωματιστά μολύβια, οι μαρκαδόροι, τα 
παστέλ, τα χρωματιστά χαρτιά θα απλωθούν σε όλες τις σελίδες 
του τετραδίου σου. Θα γράψουν γραμμές, θα σχεδιάσουν σχήματα 
και θα στολίσουν με χρώματα τον δικό σου κόσμο.

Με έναν ρυθμό, πολλά σημεία, πυκνές γραμμές, περιγράμματα, 
σχήματα το ένα μέσα στο άλλο, χρωματολόγια θα γεμίσουν τις σελίδες 
του τετραδίου σου. Μαρκαδόροι, κηρομπογιές, ξυλομπογιές 
θα είναι τα εργαλεία που θα χρωματίσουν τις δημιουργίες σου.

Με μαρκαδόρους και ξυλομπογιές, άπλωσε τις γραμμές του χάρτη σε όλη 
την επιφάνεια. Χρησιμοποίησε όλα τα είδη των γραμμών που ξέρεις και δώσε 
τα δικά σου ονόματα δημιουργώντας τον δικό σου φανταστικό χάρτη.

Σχεδιαστικά παιχνιδογράμματα με ευθείες και καμπύλες.
Ανακάλυψε τα κεφαλαία γράμματα που κρύβονται στο σχέδιο 
και συνέχισε με τα δικά σου σε όλη την επιφάνεια. 
Χρησιμοποίησε το μολύβι σου.

Βρείτε πληροφορίες 
για τη ρωσική κούκλα. 
Ποια σχέση έχει 
με το θέμα μας; 
Φέρτε μία στην τάξη 
και συζητήστε για 
την κατασκευή της. 

Σχεδίασε το προφίλ σου 
σε ένα χαρτόνι με όποιον τρόπο θέλεις 
και κόψ’ το. Βάλε από κάτω ένα δεύτερο χαρτόνι 
και μεγάλωσε το προφίλ σου γύρω γύρω κατά 
1 εκ. περίπου. Επανάλαβε το ίδιο σε άλλα χαρτόνια 
έξι ή περισσότερες φορές. Κόλλησε 
το ένα πάνω στο άλλο και χρωμάτισέ τα.

Κόψε έξι ή και περισσότερα τετράγωνα που το ένα 
να είναι μικρότερο από το άλλο κατά 1 εκ. Χρωμάτισέ τα 
με ό,τι χρώματα θέλεις και τοποθέτησε το ένα πάνω 
στο άλλο στρίβοντάς τα λίγο. Χρησιμοποίησε χαρτόνια 
και κόλλα για να τα στερεώσεις. 

Διάλεξε για κάθε κύκλο ένα χρώμα και συμπλήρωσε μέσα στα σχήματα 
τις αποχρώσεις του. Χρησιμοποίησε τις ξυλομπογιές ή τις κηρομπογιές σου. 
Παρατήρησε τα χρωματολόγια της σελίδας. Θα σου φανούν χρήσιμα.

Η αλλαγή των χρωμάτων στη φύση έδωσε την αφορμή στον Ίττεν 
να φτιάξει τις τέσσερις εποχές με τα χρώματα που φαντάστηκε 
ότι ταιριάζουν σε καθεμιά από αυτές.
Παρατήρησε προσεκτικά τα έργα του Ίττεν και γράψε την εποχή 
που πιστεύεις ότι ταιριάζει σε κάθε έργο. Διάλεξε τα χρώματα της εποχής 
που σου αρέσει περισσότερο και με αυτά ζωγράφισε στο μπλοκ σου ένα τοπίο. 
Χρησιμοποίησε τις τέμπερές σου.

Δώσε και εσύ σε κάθε χρώμα το όνομα που φαντάζεσαι ότι του ταιριάζει. 
Κάνε στο μπλοκ σου τα δικά σου χρωματολόγια και γράψε για κάθε χρώμα 
το όνομα που θέλεις.

Με μολύβι και έναν μεγάλο χάρακα κάντε σχέδια ρούχων πάνω σε ένα λεπτό άσπρο 
χαρτί. Κόψτε το περίγραμμα και τοποθετήστε το πάνω σε ύφασμα ή γκοφρέ 
χαρτί. Περιγράψτε το πατρόν πάνω στο ύφασμα και κόψτε το. 
Φτιάξτε πρωτότυπα ρούχα.
Πόσα περιγράμματα αντικειμένων αναγνωρίζεις στην εικόνα 4; 
Μπορείς να πεις ποια είναι;
Χρωμάτισε το σχέδιο με μαρκαδόρους ή ξυλομπογιές. 
Προσπάθησε να βάλεις σε κάθε φόρμα που διακρίνεις διαφορετικό χρώμα.

Διπλώσαμε ένα χρωματιστό χαρτί πολλές φορές. 
Σχεδιάσαμε πάνω του σχήματα, τα κόψαμε, ξεδιπλώσαμε το χαρτί 
και τα διακοσμητικά μας μοτίβα είναι έτοιμα.
Κάντε και εσείς με χρωματιστά χαρτιά τα δικά σας διακοσμητικά μοτίβα.

Αυτά που βλέπεις, παρατηρείς και ανακαλύπτεις μέσα στη φύση 
και στις δημιουργίες του ανθρώπου θα γίνουν αφορμή 
για τα δικά σου έργα. Γίνεσαι ένας μικρός αρχιτέκτονας, 
που σχεδιάζει γεφύρια και σπίτια, υπολογίζει τη συμμετρία, 
ένας ερευνητής που ζωγραφίζει τον φανταστικό κόσμο του μικρόκοσμου, 
μελετά το φαινόμενο της σκιάς και παίζει με το φως και το σκοτάδι.

Ο καλλιτέχνης βρίσκεται συνέχεια σε έναν διάλογο με τη φύση. 
Αυτή δίνει το παράδειγμα και ο καλλιτέχνης την ακολουθεί. Η μέρα και η νύχτα, 
η ζέστη και το κρύο, το ελαφρύ και το βαρύ, το σκληρό και το μαλακό και όλες οι άλλες 
αντιθέσεις που υπάρχουν στη φύση γίνονται αφορμές για τις δημιουργίες 
των καλλιτεχνών και τις δικές μας.
Στα μέσα που χρησιμοποιεί ο καλλιτέχνης για να φτιάξει το έργο του υπάρχουν 
αντιθέσεις: στα χρώματα (φωτεινά-σκούρα), στα σχήματα (μικρά-μεγάλα) 
και στις γραμμές (ευθείες-καμπύλες, λεπτές-παχιές).
Χρωμάτισε το πρώτο σχέδιο με φωτεινά χρώματα 
και το δεύτερο με σκούρα.

Πλέκοντας τα χέρια και τα δάχτυλά σου, μπορείς 
να δημιουργήσεις σκιές με διάφορες μορφές. 
Δοκίμασε να δημιουργήσεις και συ 
καινούριες μορφές σε έναν τοίχο.

Όταν οι άνθρωποι δεν είχαν 
ρολόγια, προσπαθούσαν 
να καταλάβουν την ώρα από 
τη σκιά των αντικειμένων 
που δημιουργούνταν από το 
φως του ήλιου. Έτσι έφτιαξαν 
το ηλιακό ρολόι.

Σχεδίασε κάτω από τη γραμμή συμμετρικά τις μορφές και δημιούργησε 
αντικατοπτρισμούς. Χρησιμοποίησε γεωμετρικά όργανα, 
μολύβια και μαρκαδόρους.

Σε κάθε μικρό σχήμα στο σχέδιο του Καντίνσκι βάλε διαφορετικό χρώμα. 
Συμπλήρωσε, αν θέλεις, και άλλες μορφές και κάνε το έργο σου μια μαγική εικόνα 
του μικρόκοσμου. Βρες ένα χρώμα για το φόντο.

Η Δέσποινα σχεδίασε στα φύλλα ενός κλαδιού έντομα και σκαθάρια. 
Άφησε όμως το σχέδιο να το συνεχίσεις εσύ και να σχεδιάσεις και άλλα έντομα 
και σκαθάρια. Χρωμάτισε το σχέδιό σου με μαρκαδόρους ή ξυλομπογιές.

Η φύση εμπνέει τους αρχιτέκτονες
Θα μπορούσες να φανταστείς ότι το πέταγμα 
του πουλιού έδωσε αφορμή στον Καλατράβα 
να σχεδιάσει τη γέφυρα στη Σεβίλη και το μάτι, το Πλανητάριο 
στη Βαλέντσια της Ισπανίας;

Πρόσεξε πώς οι αρχιτέκτονες εμπνέονται 
από τη φύση και δημιουργούν μεγάλα έργα. 
Ψάξε και βρες και συ κάτι το οποίο θα σου 
δώσει αφορμή για να σχεδιάσεις 
στο μπλοκ σου ένα γεφύρι.
Μια άσκηση με γραμμές

Πολλοί μεγάλοι καλλιτέχνες έχουν ζωγραφίσει γέφυρες. Προσπάθησε 
να σχεδιάσεις και συ μια γέφυρα στο μπλοκ σου και να τη χρωματίσεις.
Με ξυλομπογιές ζωγράφισε τη δική σου γέφυρα 
και, αν θέλεις, αντικαθρέφτισέ τη στο νερό.

Σχέδια και ζωγραφιές θα είναι οι δημιουργίες σου σε αυτή την ενότητα. 
Θα προβληματιστείς με αφορμή έργα μεγάλων γλυπτών της εποχής μας. 
Θα παίξεις με τον χώρο, την ανθρώπινη φιγούρα και την τεχνολογία.
Με λέξεις θα περιγράψεις τις εικόνες και θα ψάξεις εικόνες μέσα στις λέξεις.

Χρωμάτισε με σημεία, γραμμές και σχήματα τις φιγούρες της διαφάνειας. 
Αν θέλεις, σχεδίασε με μαρκαδόρους και άλλες φιγούρες. 
Στο τέλος κόλλησε με σελοτέιπ λωρίδες με χρωματιστές ζελατίνες. 
Συζήτησε τα αποτελέσματα με τους συμμαθητές σου.

Η φωτογραφία που βλέπεις 
είναι προβολή διαφανειών 
από διαφανοσκόπιο σε οθόνη. 
Παρατήρησε προσεκτικά το έργο μας 
και βρες πόσες φιγούρες υπάρχουν. 
Με ποιον τρόπο καταφέραμε 
να κάνουμε τη φιγούρα να κινείται; 
Κάντε και εσείς τα δικά σας πειράματα 
με το διαφανοσκόπιο της τάξης σας.
Σχεδίασε με το μολύβι σου το περίγραμμα μιας ανθρώπινης φιγούρας και 
επανάλαβέ το όσες φορές θέλεις, προσπαθώντας να κάνεις τη φιγούρα να 
κινείται. Στο τέλος χρωμάτισε όλες τις φιγούρες με τους μαρκαδόρους σου.

Ο Χένρι Μουρ έκανε συχνούς περιπάτους στη φύση 
και έβρισκε σ’ αυτήν υλικά για τις δημιουργίες του. 
Το βότσαλο που λείανε η θάλασσα, το ξύλο 
στις εκβολές ενός ποταμού ή ακόμα το κόκαλο 
ενός ζώου γίνονταν αφορμή για να φτιάξει τα γλυπτά του.
Με ξύλο που ξέβρασε 
η θάλασσα, ο Μουρ 
έφτιαξε ένα κεφάλι 
κατσίκας.

Αυτά τα δύο γλυπτά είναι πέτρες που βρήκε 
σε έναν περίπατό του ο καλλιτέχνης. Τι σου θυμίζουν;
Η πρώτη εικόνα είναι ένα πέτρινο 
γλυπτό που έφτιαξε η φύση και 
η δεύτερη είναι το γλυπτό που έφτιαξε 
ο Μουρ εμπνευσμένος από αυτό. Σε 
περιπάτους που θα κάνεις στη φύση, 
μπορείς και εσύ να βρεις πέτρες και 
ξύλα που η μορφή τους θα σου θυμίζει 
κάτι. Κάνε μια συλλογή με αυτά, γράψε 
με τι μοιάζουν τα ευρήματά σου και 
παρουσίασέ τα στην τάξη. Φύλαξέ τα, 
γιατί κάποια στιγμή μπορεί να σου 
χρειαστούν για τις δικές σου δημιουργίες.
Από τα ευρήματα που θα βρεις διάλεξε 
μια μορφή που σου αρέσει και σχεδίασέ την. 
Προσπάθησε να τονίσεις τα χαρακτηριστικά 
της, έτσι ώστε να μοιάζει περισσότερο 
με τη μορφή που έχεις φανταστεί.
Ψάξε σε περιοδικά και βρες φωτογραφίες με βράχια, πέτρες, ξύλα, κοχύλια 
που θυμίζουν ανθρώπινες φιγούρες και κάνε με αυτές ένα κολάζ στο μπλοκ σου.

«Ο άνδρας και το δέντρο» 
είναι ο τίτλος του σχεδίου 
του Τζιακομέτι. 
Περίγραψε τον άνδρα, 
το δέντρο και τη σχέση 
μεταξύ τους.

Παρατήρησε τις «όρθιες γυναίκες» στο σχέδιο 
του Τζιακομέτι και βρες ποια σχέση έχουν 
με τα γλυπτά του. Το σχέδιο αυτό θα σε βοηθήσει 
για την παρακάτω άσκηση. Γιατί;
Σχεδίασε με μολύβι την ίδια ανθρώπινη φιγούρα χωρίς να αλλάξεις τις διαστάσεις 
της μέσα στα τρία ορθογώνια. Σε ποιο από τα τρία ορθογώνια δημιουργείται 
περισσότερος χώρος γύρω από τη φιγούρα και γιατί; Αυτό το παιχνίδι σε βοηθάει 
να καταλάβεις αυτό που έκανε ο Τζιακομέτι στο έργο του;

«Μια εικόνα είναι χίλιες λέξεις» λένε οι Κινέζοι.
Με άσπρα πουλιά και σύννεφα τον ουρανό θα ντύσω
Άσπρα καράβια τα όνειρά μας για κάποιο ρόδινο γιαλό
Κυκλάμινο, κυκλάμινο στου βράχου τη σχισμάδα
Δελφίνι, δελφινάκι, πάμε πιο γρήγορα, 
να δω τα γυριστά της τα ματοτσίνορα
Χάρτινο το φεγγαράκι, ψεύτικη η ακρογιαλιά
Πάρε το δαχτυλίδι μου που γράφει το όνομά μου
Το αστέρι του βοριά θα φέρει ξαστεριά
Τη στόλισα στεφάνι στα μαλλιά και πάω να τραγουδήσω
Ένας μέρμηγκας κουφός με πήρε από το χέρι

Δημιουργίες και δημιουργοί χθες και σήμερα
Στην ενότητα αυτή θα βρεθείς κοντά στις δημιουργίες μεγάλων 
καλλιτεχνών από παλιά μέχρι σήμερα. 
Παρατήρησε, ψάξε, βρες, σύγκρινε, σκέψου, περίγραψε και, μέσα 
από τις εικόνες των έργων τους, σχεδίασε τις δικές σου δημιουργίες.

Οι αρχαίοι αγγειογράφοι μερικές φορές ζωγράφιζαν τα αγγεία τους 
και με τους δύο ρυθμούς: το μισό αγγείο μελανόμορφο και το άλλο μισό ερυθρόμορφο. 
Τα αγγεία αυτά ονομάζονται δίγλωσσα.
Ζωγράφισε και εσύ πάνω στο αγγείο και με τους δύο ρυθμούς αθλητικές 
παραστάσεις. Στόλισε το αγγείο σου με διακοσμητικά μοτίβα λουλουδιών. 
Σχεδίασε πρώτα με το μολύβι τις παραστάσεις που θέλεις και μετά χρωμάτισέ τες 
με μαύρο μαρκαδόρο ή ξυλομπογιά.

Το άλογο είναι ζώο ατίθασο, περήφανο και έγινε σύμβολο της ελευθερίας και της 
δύναμης. Πηγή έμπνευσης πολλών καλλιτεχνών, αποτέλεσε αφορμή για μεγάλες 
δημιουργίες σε όλη την ιστορία της τέχνης. Μέσα από αυτές μπορούμε να δούμε 
πώς ο κάθε δημιουργός σχεδίασε, ζωγράφισε και σκάλισε στο μάρμαρο 
με διαφορετικό τρόπο τη μορφή και τα χαρακτηριστικά του αλόγου.
Σε ποιους χώρους θα ήθελες να ζωγραφίσεις τα δικά σου άλογα; 
Ποια από τις παραπάνω παλέτες θα διάλεγες για να χρωματίσεις το έργο σου;

Παρατήρησε προσεκτικά τη δεύτερη εικόνα και σύγκρινέ τη με τα σχέδια αλόγων 
του Λεονάρντο Ντα Βίντσι. Βρες με ποιο μοιάζει.
Ποιο έργο θα διάλεγες για να γράψεις μια ιστορία για την αρχαία Ελλάδα και γιατί; Γράψε 
την ιστορία και παρουσίασέ τη στην τάξη σου.
Με αφορμή το θέμα μας, οργανώστε στο σχολείο 
σας μια εκδήλωση με θέμα «Τα άλογα 
στην τέχνη». Παρουσιάστε τις δημιουργίες και 
τις εργασίες που κάνατε σε μια πρωτότυπη 
έκθεση με κυρίαρχη τη μορφή του αλόγου.

Ο Πικάσο πρώτα σχεδίασε την «Κιθάρα 
πάνω στο τραπέζι» και στη συνέχεια 
χρωμάτισε το έργο με πολλά χρώματα. Παρατήρησε 
το σχέδιο και τον πίνακα και σύγκρινέ τα μεταξύ 
τους. Ποια είναι τα κοινά τους στοιχεία;
Χρωμάτισε με ξυλομπογιές το σχέδιο του Πικάσο. Κάνε τη δική σου 
χρωματική παραλλαγή.

Φτιάχνουμε σχέδια για κοσμήματα και μικρά μαγνητικά γλυπτά.
Σκέψου τα κοσμήματα και τα μικρογλυπτά που θα ήθελες να φτιάξεις 
και σχεδίασέ τα με μολύβια και μαρκαδόρους.

Στην εποχή μας, η χρήση των άχρηστων υλικών από πολλούς καλλιτέχνες 
οδήγησε σε νέες μορφές τέχνης, την «τέχνη των φτωχών υλικών». 
Κάποιοι από αυτούς πήραν παλιά αντικείμενα του ανθρώπου (ρούχα, καπέλα, 
παπούτσια, παιχνίδια) και αναπαράστησαν την ανθρώπινη φιγούρα.

Ο δικός μας θίασος έτοιμος για την παράσταση.
Ζωγράφισε ένα σκιάχτρο και μια μαρότα. Χρησιμοποίησε μαρκαδόρους 
και χρωματιστά μολύβια.

Για τον Παύλο, το πολύχρωμο τυπωμένο χαρτί γίνεται το πινέλο του. 
Το έργο του είναι ένα όνειρο τρυφερότητας, παιχνιδιού και χαράς.
Σχεδίασε με μολύβι το περίγραμμα ενός μεγάλου πινέλου και κόλλησε 
στο εσωτερικό του πολλές χρωματιστές λωρίδες χαρτιού. Σκέψου τι θα ήθελες 
να ζωγραφίσεις με αυτό το πινέλο και δώσε του ένα φανταστικό όνομα.

Σας περιμένουν και άλλες προτάσεις για περισσότερη δημιουργία 
και απόλαυση. Μόνοι ή με τους φίλους σας μπορείτε να γεμίσετε 
τον ελεύθερο χρόνο σας με όμορφες δημιουργίες. Με αφορμή τις 
δραστηριότητες που προτείνονται, μπορείτε να σκεφτείτε και άλλες 
ιδέες, τις δικές σας ιδέες, που θα είναι σίγουρα 
πολύ όμορφες και πρωτότυπες!

Κόψε από περιοδικά πολύχρωμες φωτογραφίες, τρύπησέ τες με τον διακορευτή και, με τα στρογγυλά χαρτάκια που θα μαζέψεις, κάνε ένα 
μικρό κολάζ με χρωματιστά σημεία.
Βάψε με σκούρο χρώμα ένα κουτί. Σχεδίασε σε κάθε πλευρά του διάφορα αντικείμενα. Τρύπησε με τη μύτη ενός μολυβιού (σε μικρές 
αποστάσεις) το περίγραμμά τους. Τοποθέτησε μέσα στο κουτί έναν αναμμένο φακό και παρατήρησε το αποτέλεσμα.
Παρατήρησε στο μικροσκόπιο του σχολείου σου διάφορα αντικείμενα (υφάσματα, φύλλα, ξύλα, χαρτόνια). Συζήτησε με τους συμμαθητές σου 
αυτά που θα δεις.

Φαντάσου τον βυθό της θάλασσας τη νύχτα. Μπορείς να ζωγραφίσεις μόνο με γραμμές όλα όσα υπάρχουν εκεί; Βάψε με σκούρο μπλε χρώμα 
ένα χαρτόνι και πάνω του άπλωσε όλες τις γραμμές που ξέρεις δημιουργώντας τον φανταστικό κόσμο του βυθού. Χρησιμοποίησε τις τέμπερές 
σου.
Φτιάξτε το λεξικό της γραμμής. Σ’ ένα χαρτόνι γράψτε τη λέξη «γραμμή» και συμπληρώστε όλες τις σύνθετες λέξεις που θα βρείτε και θα 
έχουν ως ένα συνθετικό τους αυτή τη λέξη, π.χ. Αερογραμμές. Γράψτε δίπλα σε κάθε λέξη και τι σημαίνει. 

Σχεδίασε στο μπλοκ με τον διαβήτη σου πολλούς κύκλους με το ίδιο κέντρο (ομόκεντρους). Χρωμάτισε με τους μαρκαδόρους σου κάθε κύκλο 
με διαφορετικό χρώμα, ξεκινώντας με φωτεινά χρώματα στους μικρούς κύκλους και σκοτεινά στους μεγάλους.
Κάνε με μαρκαδόρους το περίγραμμα ενός αυτοκινήτου στο μπλοκ σου. Με διαφορετικά κάθε φορά χρώματα, κάνε πολλά μικρότερα 
περιγράμματα μέσα στο πρώτο περίγραμμα. 
Βρες διάφορα αντικείμενα με ίδιο σχήμα αλλά με διαφορετικό μέγεθος (ποτήρια, πιατάκια, σπιρτόκουτα, φελλούς, κουμπιά) και κάνε 
τυπώματα με αυτά. Ξεκίνα με το μεγαλύτερο σχήμα και πάνω σε αυτό βάλε τα μικρότερα, έτσι ώστε τα μεγάλα σχήματα να περιέχουν τα 
μικρά. Χρησιμοποίησε διαφορετικό χρώμα για κάθε σχήμα.

Ζωγράφισε στο μπλοκ σου έναν κήπο με λουλούδια. Φτιάξε πολλά χρώματα με τέμπερες και χρωμάτισε κάθε πέταλο και κάθε φύλλο με 
διαφορετικές αποχρώσεις.
Μπες στο πρόγραμμα της ζωγραφικής στον υπολογιστή σου και φτιάξε μια πολύχρωμη ζωγραφιά. Με την παλέτα του υπολογιστή 
ζωγράφισε το φθινόπωρο με τα υπέροχα χρώματα που έχει. Εκτύπωσε τη ζωγραφιά σου και δείξε τη στους συμμαθητές σου.
Αν δεν έχεις υπολογιστή, χρησιμοποίησε τον υπολογιστή του σχολείου με τη βοήθεια του δασκάλου σου.

Βρες διακοσμητικά μοτίβα λουλουδιών που υπάρχουν σε είδη λαϊκής παράδοσης (κεντήματα, κουρτίνες, μαξιλάρια κ.λπ.), φέρ’ τα στην τάξη και 
φτιάξτε όλοι μαζί μια διακοσμητική γωνιά.
Κάντε μια μεγάλη διακοσμητική σύνθεση με λουλούδια στην τάξη σας. Διαλέξτε τα σχήματα που θέλετε, σχεδιάστε τα σε χρωματιστά χαρτιά, 
κόψτε τα και κολλήστε τα σε μια μεγάλη επιφάνεια στον τοίχο της τάξης σας. Δώστε στο έργο σας έναν τίτλο που να περιέχει κάποιες από 
τις λέξεις: γεωμετρία, λουλούδια, κήπος, σχήματα, μοτίβο, σύνθεση.

Με τα νεροχρώματά σου ζωγράφισε στο μπλοκ ένα τοπίο που βλέπεις στο φως της μέρας. Κάνε το ίδιο τοπίο πριν νυχτώσει. Παρατήρησε 
τις διαφορές και περίγραψέ τες.

Βρες μια έγχρωμη φωτογραφία από περιοδικά και προσπάθησε να τη μετατρέψεις σε μαυρόασπρη επιζωγραφίζοντάς τη με τις τέμπερές 
σου. Στα φωτεινά χρώματα βάλε άσπρο και στα σκούρα μαύρο. Σχολίασε με τους συμμαθητές σου τα αποτελέσματα των εργασιών σας.

Ζωγράφισε με τους μαρκαδόρους σου τον βυθό της θάλασσας. Γέμισε τον βυθό σου με διάφορες μορφές (ψάρια, φύκια, δύτες, υποβρύχια, 
ναυάγια, θησαυρούς) και χρησομοποίησε τις αντιθέσεις του μικρού-μεγάλου και του φωτεινού-σκούρου.

Άπλωσε νερό με ένα πινέλο πάνω σε μια επιφάνεια. Στη συνέχεια, ζωγράφισε τους μικροοργανισμούς που είδες στο μικροσκόπιο με τις 
τέμπερές σου. Άφησε τα χρώματα να ενωθούν, δείξε το αποτέλεσμα στους συμμαθητές σου και συζητήστε γι’ αυτό.
Διοργανώστε τον χορό του μικρόκοσμου! Ντυθείτε μικροοργανισμοί, επιλέξτε την κατάλληλη μουσική και χορέψτε με φαντασία και κινήσεις 
ανάλογες των κινήσεων των μικροοργανισμών.

Με ποιους άλλους τρόπους μπορείς να φτιάξεις έντομα και σκαθάρια: Προσπάθησε χρησιμοποιώντας μπαλονάκια, βαμβάκι, ύφασμα, 
καρούλια από κλωστές, μικρά μπουκαλάκια, αλουμινόχαρτο κ.λπ.

Φτιάξτε με χοντρά χαρτόνια μυρμήγκια, πεταλούδες, πασχαλίτσες, κουνούπια, αράχνες κ.λπ. Περάστε τις κατασκευές σας σε μια κλωστή και 
κρεμάστε τες σε μια πλαστική κρεμάστρα. Με το μόμπιλ που θα φτιάξετε διακοσμήστε μια γωνιά της τάξης σας. 

Χωριστείτε σε ομάδες, επιλέξτε ποια έντομα και σκαθάρια θέλετε να γνωρίσετε καλύτερα, βρείτε πληροφορίες σε εγκυκλοπαίδειες, σε 
επιστημονικά περιοδικά και στο διαδίκτυο, και παρουσιάστε την έρευνά σας στην τάξη.

Ψάξε και βρες στοιχεία για σύγχρονες γέφυρες της πατρίδας μας αλλά και άλλων χωρών. Βρες ποιες είναι οι διαφορές ανάμεσα στις παλιές 
και τις σύγχρονες γέφυρες.

Σκέψου και γράψε με ποιους άλλους τρόπους μπορείς να φτιάξεις μια ανθρώπινη φιγούρα. Θυμήσου και άλλες ενότητες του βιβλίου σου και 
φτιάξε μια κατάσταση με τις τεχνικές και τα υλικά που θα προτείνεις. Ενώστε τις καταστάσεις όλοι και παρουσιάστε τις προτάσεις-ιδέες 
σας στον δάσκαλό σας. Πραγματοποιήστε όποιες θέλετε.

Κάνε συλλογή με κάρτες από μουσεία και τουριστικά φυλλάδια που έχουν φωτογραφίες αρχαίων ελληνικών γλυπτών και αγγείων. Μετά 
από πολύ καιρό θα έχεις γνωρίσει πολλά έργα της αρχαίας ελληνικής τέχνης και θα τα δείχνεις στους φίλους σου.

Φέρτε στην τάξη κασέτες ή CD με βυζαντινούς ύμνους από την ακολουθία της Μεγάλης Εβδομάδας, ακούστε τους και ζωγραφίστε ό,τι νιώθετε 
εκείνη τη στιγμή.

Επισκεφθείτε την εκκλησία της ενορίας σας, συζητήστε με τον ιερέα, παρατηρήστε τις αγιογραφίες, καταγράψτε και ταξινομήστε τες ανάλογα 
με το είδος τους (φορητές, νωπογραφίες, ψηφιδωτά) και παρουσιάστε την έρευνά σας στο σχολείο σας.

Βρείτε τα διηγήματα του Αλέξανδρου Παπαδιαμάντη «Η σταχομαζώχτρα» και «Η εξοχική Λαμπρή», διαβάστε τα στην τάξη και εικονογραφήστε τα. 
Βρείτε περισσότερες πληροφορίες για τον Παπαδιαμάντη και καταγράψτε όσα διηγήματά του έχουν θρησκευτικό περιεχόμενο. 
Υπάρχουν και άλλες μορφές θρησκευτικής τέχνης στη χώρα μας αλλά και σε άλλες χώρες. Βρείτε πληροφορίες και εικόνες και παρουσιάστε την έρευνά σας στην τάξη.

Ψάξε και βρες πολλές εικόνες των Αγίων Γεωργίου και Δημητρίου. Παρατήρησε και περίγραψε τον διαφορετικό τρόπο με τον οποίο ο κάθε 
αγιογράφος «εικόνισε» τους Αγίους και τα άλογά τους.

Εκτός από τα άλογα, οι καλλιτέχνες έχουν δημιουργήσει και άλλα έργα με το ίδιο θέμα, όπως τοπία, νεκρές φύσεις και προσωπογραφίες. 
Βρείτε έργα με το ίδιο θέμα και φτιάξτε τις δικές σας εικαστικές παραλλαγές.

Ψάξε στα χαλασμένα σου παιχνίδια. Ό,τι δε σου χρειάζεται, φέρ’ το στην τάξη. Με τα εξαρτήματα των παιχνιδιών που θα μαζέψετε 
σκεφτείτε τι θα μπορούσατε να φτιάξετε. Καταγράψτε τις ιδέες σας και πραγματοποιήστε όσες θέλετε.

Με πλαστικά μπουκάλια, χάρτινα κουτιά, καπάκια, παλιές τσάντες και κασετίνες φτιάξτε πρωτότυπες δημιουργίες. Οργανώστε μια έκθεση 
στο σχολείο σας και καλέστε και τους γονείς σας να την απολαύσουν.

Φέρτε στην τάξη πολλούς μαγνήτες και μικρά μεταλλικά αντικείμενα και φτιάξτε ένα ομαδικό μαγνητικό γλυπτό. Τοποθετήστε το γλυπτό σε 
μια γωνιά της τάξης σας.

Σχεδίασε σε χαρτόνι τα περιγράμματα των αντικειμένων που θέλεις, κόψ’ τα και κόλλησε πάνω τους λεπτές λωρίδες χαρτιού που θα κόψεις 
από περιοδικά. Κόλλησέ τα σε μια μεγάλη επιφάνεια χαρτιού και κάνε ένα κολάζ.

Βρες παλιά σου παιχνίδια (κούκλες, αυτοκίνητα, μπάλες κ.λπ.) και κόλλησε πάνω τους λεπτές λωρίδες χαρτιού από περιοδικά και εφημερίδες. 
Φέρ’ τα στην τάξη και κάντε όλοι μαζί μια έκθεση με τα παλιά σας παιχνίδια αναπαλαιωμένα.

Φτιάξτε στην τάξη σας έναν κατάλογο με τα υλικά που μπορείτε να χρησιμοποιήσετε στις δημιουργίες σας και είναι: α) άχρηστα, β) φτηνά, 
και γ) από τη φύση. Προτείνετε τον οικολογικό σας κατάλογο και στις άλλες τάξεις του σχολείου σας.
