Η ερευνητική μελέτη για την παρούσα διδακτορική διατριβή εκπονήθηκε στη 
Θεραπευτική Κλινική της Ιατρικής Σχολής του Πανεπιστημίου Αθηνών, στο Γενικό 
Νοσοκομείο Αθηνών «Αλεξάνδρα», κατά τη διάρκεια της ειδίκευσης μου στην 
Παθολογία. 
Θα ήθελα καταρχήν να ευχαριστήσω τους διευθυντές της Θεραπευτικής Κλινικής, 
Ομότιμο Καθηγητή κ. Μύρωνα Μαυρικάκη και Καθηγητή κ. ΜελέτιοΑθανάσιο 
Δημόπουλο, για την δυνατότητα που μου προσέφεραν ως προς την εκπόνηση της 
διδακτορικής διατριβής. Τους ευχαριστώ μαζί με όλο το ιατρικό προσωπικό που 
στελεχώνει την Θεραπευτική Κλινική και ιδιαίτερα τους επικεφαλής των πτερύγων 
νοσηλείας και ειδικών μονάδων στις οποίες υπηρέτησα, για την ιατρική εκπαίδευση 
που μου παρείχαν, τη σημασία της οποίας μπορώ με έμπειρο μάτι πλέον να 
αναγνωρίσω σωστά. Εκεί όπου η ακαδημαϊκή παράδοση συναντά την κλινική και 
ερευνητική πρωτοπορεία σε συνδυασμό με την πρότυπη οργάνωση και τη μίξη 
επιρροών από καταξιωμένους ιατρούς διαφόρων ειδικοτήτων, είναι που η εκπαίδευση 
της Παθολογίας αποκτά την πραγματική της διάσταση. 
Κατά κύριο λόγο, ευχαριστώ τον Διευθυντή της Γ' Καρδιολογικής Κλινικής του 
Πανεπιστημίου Αθηνών Καθηγητή κ. Ιωάννη Νανά, που με ξεχώρισε ως νέο ακόμα 
ειδικευόμενο ιατρό και μου εμπιστεύτηκε το έργο της εκπόνησης της σημαντικής 
αυτής μελέτης. Τον ευχαριστώ πρώτα από όλα γιατί μου εμφύσησε την αγάπη για την 
κλινική έρευνα. Αυτό αποτέλεσε για μένα το έναυσμα ώστε, μετά το πέρας της 
ειδίκευσης μου στη Παθολογία, να ασχοληθώ ερευνητικά με τον τομέα της 
Λοιμωξιολογίας. Έναν δρόμο που ο ίδιος ο Καθηγητής κ. Νανάς με βοήθησε να 
χαράξω, επιφορτίζοντας με ως τελειόφοιτο ειδικευόμενο με την αρμοδιότητα της 
λοιμωξιολογικής παρακολούθησης των ασθενών της Μονάδας Εντατικής Θεραπείας. 
Τον ευχαριστώ ακόμη γιατί όντας ο επιβλέπων Καθηγητής της διδακτορικής μου 
διατριβής με αντιμετώπισε όχι μόνο ως ερευνητής, αλλά και ως πραγματικός 
μέντορας. Αφιέρωσε ανιδιοτελώς ώρες από τον πολύτιμο προσωπικό του χρόνο για 
να με εκπαιδεύει ως ιατρό και ερευνητή και να με καθοδηγεί ηθικά και πνευματικά. Η 
πρότυπη ερευνητική ομάδα που εργαζόμενος ακούραστα στο βάθος των ετών έχει 
δημιουργήσει, εμπνέοντας και αποτελώντας πρότυπο για πολλούς νέους 
συναδέλφους, παρείχε το πλαίσιο μέσα στο οποίο κατέστη δυνατό να 
πραγματοποιηθεί η παρούσα μελέτη. 
Ευχαριστώ θερμά όλους τους συναδέλφους της Μονάδας Εντατικής Θεραπείας 
και του Τακτικού Ιατρείου Καρδιακής Ανεπάρκειας της Θεραπευτικής Κλινικής, 
γιατί χωρίς την πολύπλευρη συμβολή τους, υπό την καθοδήγηση του Καθηγητή κ. 
Νανά, στην παρακολούθηση και περίθαλψη των ασθενών με τελικού σταδίου 
καρδιακή ανεπάρκεια που συμπεριλήφθηκαν στην παρούσα μελέτη, η διδακτορική 
διατριβή δεν θα ήταν δυνατό να πραγματοποιηθεί. 
Ανάμεσα τους οφείλω να ξεχωρίσω τον Επίκουρο Καθηγητή της Γ' 
Καρδιολογικής Κλινικής του Πανεπιστημίου Αθηνών κ. Ιωάννη Τερροβίτη, ο οποίος 
αποτέλεσε στα πρώτα χρόνια της ειδίκευσης μου πρότυπο τελειόφοιτου 
ειδικευόμενου ιατρού. Και αυτό γιατί συνδυάζει απαράμιλλο ήθος, βαθιά 
επιστημονική γνώση, οξύνοια κλινικής σκέψης, ακούραστη αφοσίωση προς τον 
ασθενή και αγάπη για την κλινική έρευνα. Τον ευχαριστώ ιδιαιτέρως γιατί ήταν, ως 
στενός συνεργάτης του Καθηγητή κ. Νανά, ο άνθρωπος στον οποίο μπορούσα άμεσα 
να προστρέξω για οποιαδήποτε κλινική απορία αναφορικά με τους ασθενείς της 
μελέτης. Τον ευχαριστώ επιπλέον γιατί με καθοδήγησε με θέρμη για τον σχεδιασμό 
και τη συγγραφή της παρούσας διατριβής. 
Ευχαριστώ τη Διευθύντρια του Αιματολογικού Εργαστηρίου του ΓΝΑ 
«Αλεξάνδρα» κ. Χαρά Ματσούκα για την ουσιαστική και απρόσκοπτη συμβολή της 
όσον αφορά την εξέταση του επιχρίσματος του μυελού των οστών των ασθενών της 
μελέτης. 
Ευχαριστώ τη Διευθύντρια του Εργαστηρίου Πυρηνικής Ιατρικής του ΓΝΑ 
«Αλεξάνδρα» κ. Αναστασία Λεοντή για την άριστη συνεργασία της ως προς την 
εξέταση του όγκου των ερυθρών αιμοσφαιρίων του αίματος των ασθενών της 
μελέτης. 
Ευχαριστώ τον Αναπληρωτή Καθηγητή Αιματολογίας της Α' Προπαιδευτικής 
Παθολογικής Κλινικής του Πανεπιστημίου Αθηνών κ. Παναγιώτη Παναγιωτίδη για 
την καθoδήγηση που μου προσέφερε ως μέλος της τριμελούς συμβουλευτικής 
επιτροπής για την πραγματοποίηση της διδακτορικής διατριβής. 
Ευχαριστώ τέλος τον Ομότιμο Καθηγητή Θεραπευτικής του Πανεπιστημίου 
Αθηνών κ. Μύρωνα Μαυρικάκη που, ως μέλος της τριμελούς συμβουλευτικής 
επιτροπής της διδακτορικής διατριβής, μου μετέδωσε την αγάπη για τη βαθιά 
επιστημονική γνώση. 

Η καρδιακή ανεπάρκεια είναι ένα κλινικό σύνδρομο που μπορεί να προκληθεί 
από οποιαδήποτε δομική ή λειτουργική διαταραχή της καρδιάς που εμποδίζει τις 
κοιλίες της να πληρωθούν με αίμα ή να εξωθήσουν το αίμα.1 Η μειωμένη παροχή 
αίματος προς τους ιστούς που η καρδιακή ανεπάρκεια συνεπάγεται μπορεί να 
οδηγήσει σε δυσλειτουργία διαφόρων οργάνων και συστημάτων του οργανισμού με 
αντίστοιχες κλινικές εκδηλώσεις. 
Η καρδιακή ανεπάρκεια μπορεί να ορισθεί από την παρουσία ενός συνδυασμού 
τυπικών συμπτωμάτων και κλινικών σημείων της νόσου καθώς και αντικειμενικών 
ευρημάτων λειτουργικής ή ανατομικής διαταραχής της καρδιάς κατά την ηρεμία. 
Με βάση την χρονική διάρκεια των συμπτωμάτων, η καρδιακή ανεπάρκεια 
μπορεί να διακριθεί σε οξεία (πρωτοεμφανιζόμενη), παροδική και χρόνια.  
Η καρδιακή ανεπάρκεια συχνά διακρίνεται σε συστολική και διαστολική. 
Διαστολική (ή καρδιακή ανεπάρκεια με διατηρημένο κλάσμα εξωθήσεως) 
χαρακτηρίζεται η καρδιακή ανεπάρκεια όταν το κλάσμα εξωθήσεως της αριστερής 
κοιλίας (δηλαδή το πηλίκο του όγκου παλμού προς τον τελοδιαστολικό όγκο αίματος) 
είναι μεγαλύτερο από ένα όριο (συνήθως 4050%). Οι περισσότεροι ασθενείς με 
συστολική καρδιακή ανεπάρκεια παρουσιάζουν και διαστολική δυσλειτουργία της 
αριστερής κοιλίας στην ηρεμία ή στην άσκηση.

Σύμφωνα με την ταξινόμηση του Αμερικάνικου Κολλεγίου Καρδιολογίας και της 
Αμερικάνικης Καρδιολογικής Εταιρείας, η διαχρονική κλινική πορεία της χρόνιας 
καρδιακής ανεπάρκειας μπορεί να διακριθεί σε 4 στάδια. Τα στάδια A και B 
αφορούν ασθενείς που δεν έχουν ποτέ εμφανίσει αλλά ευρίσκονται σε υψηλό κίνδυνο 
για να εμφανίσουν συμπτώματα και σημεία καρδιακής ανεπάρκειας. Ειδικά στο 
στάδιο Β περιλαμβάνονται οι ασθενείς που έχουν δομική ανωμαλία της καρδιάς που 
σχετίζεται ισχυρά με την πιθανότητα ανάπτυξης καρδιακής ανεπάρκειας (όπως 
υπερτροφία της αριστερής κοιλίας ή διαταραγμένη λειτουργία αυτής). Στο στάδιο C 
περιλαμβάνονται οι ασθενείς που έχουν ή είχαν συμπτώματα καρδιακής ανεπάρκειας 
τα οποία σχετίζονται με δομική ανωμαλία της καρδιάς. Στο στάδιο D 
περιλαμβάνονται οι ασθενείς με προχωρημένη καρδιακή νόσο και έντονα 
συμπτώματα καρδιακής ανεπάρκειας στην ηρεμία, παρά τη λήψη βέλτιστης 
φαρμακευτικής αγωγής, οι οποίοι χρειάζονται ειδικές θεραπευτικές παρεμβάσεις. 
Παραδείγματα τέτοιων παρεμβάσεων είναι η μηχανική υποβοήθηση της καρδιακής 
λειτουργίας, η αιμοδιήθηση, η διαλείπουσα χορήγηση ινοτρόπων φαρμάκων, η 
μεταμόσχευση καρδιάς ή ακόμα και πειραματικές χειρουργικές επεμβάσεις. 
Σύμφωνα με την λειτουργική ταξινόμηση κατά την Καρδιολογική Εταιρεία Νέας 
Υόρκης, η κλινική βαρύτητα της καρδιακής 
ανεπάρκειας διακρίνεται ανάλογα με τα συμπτώματα και τη φυσική δραστηριότητα 
σε 4 κλάσεις. Στην κλάση Ι, δεν υπάρχει κανένας περιορισμός στη συνήθη φυσική 
δραστηριότητα. Στην κλάση ΙΙ, υπάρχει ήπιος περιορισμός της φυσικής 
δραστηριότητας, χωρίς συμπτώματα στην ηρεμία. Στην κλάση ΙΙΙ, υπάρχει 
σημαντικός περιορισμός της φυσικής δραστηριότητας, χωρίς επίσης συμπτώματα 
στην ηρεμία. Ηπιότερη από τη συνήθη φυσική δραστηριότητα προκαλεί κόπωση, 
ταχυκαρδία ή δύσπνοια. Τέλος, στην κλάση IV, παρατηρούνται αδυναμία εκτέλεσης 
οποιασδήποτε δραστηριότητας χωρίς συμπτώματα, συμπτώματα ηρεμίας, και 
επιδείνωση των συμπτωμάτων με την ελάχιστη δραστηριότητα. 
 
Ο επιπολασμός της καρδιακής ανεπάρκειας στον γενικό πληθυσμό έχει αυξηθεί 
σημαντικά τις τελευταίες δεκαετίες. Σε αυτό έχει συντελέσει η σταδιακή γήρανση 
του πληθυσμού, δεδομένου ότι η καρδιακή ανεπάρκεια είναι συχνότερη στις 
μεγαλύτερες ηλικίες, καθώς και η μεγαλύτερη επιβίωση των ασθενών με υποκείμενες 
καρδιοπάθειες και ιδιαίτερα με στεφανιαία νόσο. Στην προοπτική επιδημιολογική 
μελέτη «Rotterdam Study», ο επιπολασμός της καρδιακής ανεπάρκειας στον γενικό 
πληθυσμό ηλικίας 5595 ετών υπολογίστηκε σε 3,9%. Στις νεότερες ηλικίες, η 
καρδιακή ανεπάρκεια είναι συχνότερη στους άνδρες σε σχέση με τις γυναίκες, λόγω 
της πιο πρώιμης εμφάνισης στεφανιαίας νόσου στους άνδρες. Η αυξανόμενη 
επίπτωση της καρδιακής ανεπάρκειας αντανακλά σε σημαντική αύξηση των 
εισαγωγών στα νοσοκομεία λόγω της νόσου, που δημιουργεί αυξανόμενο «βάρος» 
στα εθνικά συστήματα υγείας. 

Η πρόγνωση της καρδιακής ανεπάρκειας ποικίλει ανάλογα με τα χαρακτηριστικά 
των ασθενών. Η ετήσια επιβίωση κυμαίνεται στις διάφορες μελέτες μεταξύ 5% και 
75%. Στην προοπτική επιδημιολογική μελέτη «Framingham Heart Study», η 
διάμεση επιβίωση των ασθενών μετά την έναρξη της καρδιακής ανεπάρκειας 
υπολογίστηκε σε 1,7 έτη για τους άνδρες και 3,2 έτη για τις γυναίκες. Η ετήσια και 
η πενταετής επιβίωση ήταν 57% και 25% για τους άνδρες και 64% και 38% για τις 
γυναίκες, αντίστοιχα. Η ηλικία είναι ισχυρός αρνητικός προγνωστικός παράγοντας 
για την επιβίωση. Ιδιαίτερα δυσχερής είναι η πρόγνωση των ασθενών με χρόνια 
καρδιακή ανεπάρκεια σταδίου D. Χωρίς παρέμβαση πέραν της χορήγησης βέλτιστης 
φαρμακευτικής αγωγής, η ετήσια θνητότητα είναι περίπου 25%.

Η αναιμία μπορεί να ορισθεί ως μείωση του ολικού όγκου των κυκλοφορούντων 
ερυθρών αιμοσφαιρίων.15 Επειδή στην καθημερινή κλινική πράξη η μέτρηση του 
όγκου των ερυθρών αιμοσφαιρίων δεν είναι εφικτή, ο όρος αναιμία αναφέρεται στην 
μείωση των τιμών της αιμοσφαιρίνης ή του αιματοκρίτη του περιφερικού αίματος 
κάτω από το όριο του φυσιολογικού. Για πολλά χρόνια, είχαν επικρατήσει τα όρια για 
τις τιμές αιμοσφαιρίνης που είχε προτείνει ο Παγκόσμιος Οργανισμός Υγείας (ΠΟΥ) 
το 1968, σύμφωνα με τα οποία η αναιμία ορίζεται ως αιμοσφαιρίνη < 12 g/dl για τις 
γυναίκες και < 13 g/dl για τους άνδρες.16 Μεταγενέστερες αναφορές προτιμούν να 
ορίζουν τα όρια του φυσιολογικού ως 2 τυπικές αποκλίσεις από την μέση τιμή του 
υπό εξέταση πληθυσμού.

Ο επιπολασμός της αναιμίας έχει εκτιμηθεί στο 24,8% του παγκόσμιου πληθυσμού. 
Στις ανεπτυγμένες χώρες, η αναιμία είναι συχνότερη στα νεογνά, τις 
γυναίκες αναπαραγωγικής ηλικίας και τους ηλικιωμένους.Στην επιδημιολογική 
μελέτη «NHANES III», ο επιπολασμός της αναιμίας στον γενικό πληθυσμό των 
Ηνωμένων Πολιτειών Αμερικής (Η.Π.Α.) ηλικίας 65 ετών και άνω ήταν 11,0% για 
τους άνδρες και 10,2% για τις γυναίκες.Όσον αφορά την αιτιολογία της αναιμίας 
στη συγκεκριμένη ηλικιακή ομάδα, έλλειψη αιμοποιητικών παραγόντων (σιδήρου, 
βιταμίνης B12 ή φυλλικού οξέος) παρατηρήθηκε στο 1/3 των περιπτώσεων αναιμίας, 
αναιμία της χρόνιας φλεγμονής ή αναιμία της χρόνιας νεφρικής ανεπάρκειας σε άλλο 
1/3 των περιπτώσεων, ενώ η αιτιολογία της αναιμίας δεν ήταν εμφανής στο υπόλοιπο 
1/3 των περιπτώσεων. Στα παιδιά και τις νέες γυναίκες, η σιδηροπενία είναι το πιο 
συχνό αίτιο αναιμίας.

Αρκετές μελέτες έχουν εξετάσει τον επιπολασμό της αναιμίας σε ασθενείς με 
χρόνια καρδιακή ανεπάρκεια. Τα αποτελέσματα τους ποικίλουν ανάλογα με τα 
ειδικά χαρακτηριστικά του υπό εξέταση πληθυσμού και τα κριτήρια με τα οποία 
ορίζεται η αναιμία. Σε μια συστηματική ανασκόπηση 34 σχετικών μελετών, που 
συμπεριλάμβαναν 153.180 ασθενείς με συμφορητική καρδιακή ανεπάρκεια, ο μέσος 
επιπολασμός της αναιμίας υπολογίστηκε σε 37,2%.23 Χαρακτηριστικά των ασθενών 
με καρδιακή ανεπάρκεια που σχετίζονται με αυξημένη συχνότητα αναιμίας είναι η 
αυξημένη ηλικία, η νεφρική δυσλειτουργία, το γυναικείο φύλο και η βαρύτητα της 
υποκείμενης καρδιακής ανεπάρκειας. Ειδικότερα, η συχνότητα της αναιμίας σε 
ασθενείς με χρόνια καρδιακή ανεπάρκεια αυξάνει όσο αυξάνει και η κλάση κατά 
NYHA. Τέτοια συσχέτιση παρατηρήθηκε σε 12 από τις 13 συνολικά σχετικές μελέτες 
που ανασκοπήθηκαν σε ένα άρθρο. Ο επιπολασμός αναιμίας σε ασθενείς που 
βρίσκονται σε λειτουργική κλάση IV κατά NYHA φτάνει μέχρι 68% και 79% σε 
ορισμένες από τις σχετικές μελέτες.

Σε άτομα με φυσιολογική λειτουργία του κυκλοφορικού συστήματος, η ύπαρξη 
αναιμίας ενεργοποιεί αντιρροπιστικούς παθοφυσιολογικούς μηχανισμούς που 
αποσκοπούν στην διατήρηση της οξυγόνωσης των ιστών. Οι αντιρροπιστικοί 
μηχανισμοί διακρίνονται σε μη αιμοδυναμικούς και αιμοδυναμικούς. 
Ένας σημαντικός μη αιμοδυναμικός μηχανισμός είναι η μείωση της συγγένειας του 
οξυγόνου με την αιμοσφαιρίνη, και κατά συνέπεια η αύξηση της αποδέσμευσης του 
στους ιστούς, μέσω της μείωσης του 2,3διφωσφογλυκερινικού οξέος (2,3DPG) των 
ερυθρών αιμοσφαιρίων. Ένας ακόμα μη αιμοδυναμικός αντιρροπιστικός 
μηχανισμός είναι η αύξηση της παραγωγής ερυθροποιητίνης από τους νεφρούς, ώστε 
να αυξηθεί μακροπρόθεσμα η παραγωγή των ερυθρών αιμοσφαιρίων. 
Ο κύριος αιμοδυναμικός αντιρροπιστικός μηχανισμός στην σοβαρή αναιμία είναι 
η υπερδυναμική κυκλοφορία που αποσκοπεί στη διόρθωση της μειωμένης παροχής 
οξυγόνου στους ιστούς. Ειδικότερα, η αναιμία συνεπάγεται μείωση των 
περιφερικών αντιστάσεων, λόγω αφενός της μείωσης της γλοιότητας του αίματος και 
αφετέρου της αγγειοδιαστολής που προκαλείται μέσω του μονοξειδίου του αζώτου 
(ΝΟ). Το NO δρα ως παράγοντας της ενδοθηλιοεξαρτώμενης αγγειοδιαστολής 
και αδρανοποιείται από την αιμοσφαιρίνη. Η μείωση της συγκέντρωσης της αιμοσφαιρίνης οδηγεί σε υψηλά 
βασικά επίπεδα NO στο αίμα στους ασθενείς με αναιμία.
Η μείωση των περιφερικών αντιστάσεων τείνει να μειώσει την αρτηριακή πίεση 
με αποτέλεσμα την ενεργοποίηση αντιρροπιστικών νευροορμονικών μηχανισμών, 
όπως το συμπαθητικό σύστημα και το σύστημα ρενίνης – αγγειοτασίνης – 
αλδοστερόνης. Οι παραπάνω μηχανισμοί οδηγούν σε κατακράτηση ύδατος και 
ηλεκτρολυτών με συνέπεια την αύξηση του εξωκυτταρίου όγκου και του όγκου του 
πλάσματος και άρα του αίματος που επιστρέφει στην καρδιά. Οι κατεχολαμίνες σε 
συνδυασμό με την ενεργοποίηση των κεντρικών χημειοϋποδοχέων από την υποξία 
που προκαλεί η αναιμία οδηγούν σε αύξηση της καρδιακής συχνότητας. Το αυξημένο 
προφόρτιο και το μειωμένο μεταφόρτιο της αριστερής κοιλίας καθώς και η 
ενεργοποίηση του συμπαθητικού συστήματος οδηγούν σε αύξηση του όγκου παλμού 
της αριστερής κοιλίας που σε συνδυασμό με την αυξημένη καρδιακή συχνότητα 
μεταφράζονται σε αυξημένη καρδιακή παροχή. Οι παραπάνω αιμοδυναμικές 
μεταβολές ως συνέπεια της αναιμίας αυξάνουν το έργο της καρδιάς και μπορούν, 
όταν η αναιμία επιμένει, να οδηγήσουν σε υπερτροφία και διάταση της αριστερής 
κοιλίας και τελικά στην ανάπτυξη του συνδρόμου της καρδιακής ανεπάρκειας 
υψηλής παροχής.
Ο βαθμός της ενεργοποίησης των παραπάνω αιμοδυναμικών μηχανισμών ως 
απάντηση στην αναιμία εξαρτάται από την ταχύτητα της εγκατάστασης της αναιμίας, 
το επίπεδο της φυσικής δραστηριότητας του ατόμου και τον βαθμό της αναιμίας. Σε 
μια μελέτη 18 ασθενών με χρόνια αναιμία, η καρδιακή παροχή στην ηρεμία ήταν 
σημαντικά αυξημένη στα άτομα με συγκέντρωση αιμοσφαιρίνης μικρότερη των 7 
g/dl. Έχει φανεί ότι σε κατά τα λοιπά υγιή άτομα, το σύνδρομο της καρδιακής 
ανεπάρκειας υψηλής παροχής μπορεί να εμφανισθεί μόνο σε χρόνια σοβαρή αναιμία 
με τιμές συγκέντρωσης αιμοσφαιρίνης χαμηλότερες από 5 g/dl.27 Το σύνδρομο είναι 
δυνητικά αναστρέψιμο μετά από την διόρθωση της αναιμίας.
Παρά ταύτα, σε ασθενείς με ήδη επιβαρυμένο καρδιαγγειακό σύστημα αναιμία 
ηπιότερου βαθμού μπορεί να είναι κλινικά σημαντική. Σε μια προοπτική μελέτη 432 
ασθενών με τελικού σταδίου χρόνια νεφρική ανεπάρκεια υπό αιμοδιάλυση ή 
περιτοναϊκή κάθαρση και μέση τιμή αιμοσφαιρίνης 8,8±1,5 g/dl, κάθε 1 g/dl 
χαμηλότερης συγκέντρωσης αιμοσφαιρίνης συσχετίστηκε ανεξάρτητα με τον βαθμό 
διάτασης της αριστερής κοιλίας. Σε μια άλλη μελέτη 78 ασθενών με τελικού 
σταδίου χρόνια νεφρική ανεπάρκεια υπό αιμοδιάλυση, ο βαθμός μείωσης της 
συγκέντρωσης αιμοσφαιρίνης κάτω από το φυσιολογικό όριο συσχετίστηκε 
αντιστρόφως ανάλογα και ανεξάρτητα με τον δείκτη μάζας της αριστερής κοιλίας. 
Τέλος, η αναιμία αυτή καθεαυτή καθώς και μέσω των αυξημένων αναγκών 
καρδιακού έργου που συνεπάγεται μπορεί να επιδεινώσει την οξυγόνωση και κατά 
συνέπεια την λειτουργικότητα του μυοκαρδίου σε ασθενείς με ισχαιμική 
μυοκαρδιοπάθεια, που αποτελεί και την πιο συχνή υποκείμενη αιτία χρόνιας 
καρδιακής ανεπάρκειας στις ανεπτυγμένες χώρες. Πειραματικές μελέτες έχουν 
δείξει ότι η αθηρωμάτωση των στεφανιαίων αρτηριών μπορεί να περιορίσει την 
αύξηση της αιματικής ροής που φυσιολογικά απαιτείται για την προσαρμογή του 
μυοκαρδίου στην αναιμία. 
 
Λίγες σχετικά μελέτες έχουν εξετάσει την αναιμία ως παράγοντα κινδύνου για την 
ανάπτυξη καρδιακής ανεπάρκειας, σε άτομα χωρίς υποκείμενη καρδιακή ανεπάρκεια. 
Στην προοπτική επιδημιολογική μελέτη «Framingham Heart Study», 485 (9,3%) 
άνδρες και γυναίκες μεταξύ 5.209 ατόμων από τον γενικό πληθυσμό εμφάνισαν 
καρδιακή ανεπάρκεια για πρώτη φορά μετά από περίπου 3 δεκαετίες 
παρακολούθησης. Ο χαμηλός αιματοκρίτης συσχετίστηκε ανεξάρτητα από άλλους 
προδιαθεσικούς παράγοντες με αυξημένο κίνδυνο εμφάνισης καρδιακής 
ανεπάρκειας. Παρά ταύτα, στην ίδια μελέτη, τα άτομα που είχαν αιματοκρίτη στο 
υψηλότερο πεμπτημόριο είχαν αυξημένο κίνδυνο να παρουσιάσουν στεφανιαία νόσο 
και άλλες εκδηλώσεις εκ του καρδιαγγειακού συστήματος. 
Μια άλλη μελέτη, εξέτασε αναδρομικά 1.063.495 ηλικιωμένα άτομα του γενικού 
πληθυσμού των Η.Π.Α. που ήταν δικαιούχοι της δημόσιας ασφαλιστικής κάλυψης για 
θέματα υγείας «Medicare». Τα άτομα που είχαν αναιμία κατά το έτος 1999, 
παρουσίασαν αυξημένη πιθανότητα να εκδηλώσουν για πρώτη φορά καρδιακή 
ανεπάρκεια μέσα στο επόμενο έτος, με σταθμισμένο σχετικό κίνδυνο (adjusted hazard 
ratio) 1,29. Η αναιμία έχει συσχετιστεί ανεξάρτητα με αυξημένο κίνδυνο ανάπτυξης 
καρδιακής ανεπάρκειας και σε ασθενείς με τελικού σταδίου χρόνια νεφρική 
ανεπάρκεια που υποβάλλονται σε αιμοδιάλυση. 

Όπως αναφέρθηκε παραπάνω, η αναιμία είναι συχνότερη όσο αυξάνεται η 
λειτουργική κλάση κατά NYHA των ασθενών με καρδιακή ανεπάρκεια. Σε μια 
μεταανάλυση 9 σχετικών μελετών, που περιελάμβαναν συνολικά περισσότερους από 
22.000 ασθενείς, η παρουσία αναιμίας συσχετίστηκε με αυξημένη πιθανότητα 
να ευρίσκονται οι ασθενείς σε λειτουργική κλάση ΙΙΙ ή IV κατά ΝΥΗΑ 
έναντι λειτουργικής κλάσης Ι ή ΙΙ.
Διάφορες μελέτες έχουν επίσης δείξει ότι η παρουσία αναιμίας σχετίζεται με την 
ικανότητα προς άσκηση των ασθενών με χρόνια καρδιακή ανεπάρκεια. Ειδικότερα, 
μια μελέτη συμπεριέλαβε μια ομάδα (κοόρτη) 1.061 ασθενών με προχωρημένου 
σταδίου συστολική καρδιακή ανεπάρκεια που παρακολουθούνταν σε ένα κέντρο. Η 
αναιμία συσχετίστηκε με περισσότερο επιβαρυμένη αιμοδυναμική κατάσταση και 
μικρότερη ικανότητα προς άσκηση, όπως αυτή προσδιορίστηκε από τη μέγιστη 
κατανάλωση οξυγόνου κατά την δοκιμασία καρδιοαναπνευστικής κόπωσης. 
Μια άλλη μελέτη, συμπεριέλαβε 93 άρρενες ασθενείς με χρόνια καρδιακή 
ανεπάρκεια, οι οποίοι είχαν υποβληθεί σε δοκιμασία καρδιοαναπνευστικής κόπωσης. 
Τριάντα έξι (38,7%) από τους 93 ασθενείς είχαν συγκέντρωση αιμοσφαιρίνης 
μικρότερη των 13 g/dl. Σε αυτή την υποομάδα ασθενών, η συγκέντρωση της 
αιμοσφαιρίνης συσχετίστηκε ανάλογα με τη μέγιστη κατανάλωση οξυγόνου, 
ανεξάρτητα από την ηλικία, το κλάσμα εξωθήσεως της αριστερής κοιλίας και την 
συγκέντρωση κρεατινίνης του ορού. Αντιθέτως, στην υποομάδα των 57 ασθενών 
χωρίς αναιμία, η αιμοσφαιρίνη δεν συσχετίστηκε με τη μέγιστη κατανάλωση 
οξυγόνου.
Σε μια τρίτη μελέτη, εξετάστηκαν 571 ασθενείς με καρδιακή ανεπάρκεια και 
συστολική δυσλειτουργία της αριστερής κοιλίας (κλάσμα εξωθήσεως ≤ 40%) και 688 
ασθενείς με συμπτώματα καρδιακή ανεπάρκειας αλλά χωρίς σημαντική δομική 
ανωμαλία της καρδιάς. Όλοι οι ασθενείς υποβλήθηκαν σε δοκιμασία βάδισης 6 
λεπτών. Η παρουσία αναιμίας συσχετίστηκε ανεξάρτητα με χειρότερη επίδοση στην 
δοκιμασία βάδισης 6 λεπτών. Μάλιστα, ο βαθμός της συσχέτισης ήταν παρόμοιος 
στις δυο παραπάνω ομάδες ασθενών.

Διάφορες μελέτες έχουν δείξει ότι η αναιμία σε ασθενείς με καρδιακή ανεπάρκεια 
σχετίζεται με αυξημένη πιθανότητα εισαγωγής στο νοσοκομείο. Συγκεκριμένα, μια 
μελέτη εξέτασε αναδρομικά τον συνολικό πληθυσμό (2.653 ασθενείς) 3 
τυχαιοποιημένων κλινικών δοκιμών σύγκρισης της καντεσαρτάνης με το εικονικό 
φάρμακο (placebo) σε ασθενείς με καρδιακή ανεπάρκεια και ελαττωμένο ή 
διατηρημένο, ανάλογα με την κλινική δοκιμή, κλάσμα εξωθήσεως της αριστερής 
κοιλίας. Σε διάμεσο διάστημα παρακολούθησης 38 μηνών, οι ασθενείς με αναιμία 
(σύμφωνα με τα κριτήρια του ΠΟΥ) είχαν σχεδόν 1,5 φορά μεγαλύτερο σχετικό 
κίνδυνο νοσηλείας από όλες τις αιτίες και 1,8 φορές μεγαλύτερο σχετικό κίνδυνο να 
νοσηλευτούν λόγω καρδιακής ανεπάρκειας. Τα ευρήματα αυτά δεν διέφεραν μεταξύ 
των ασθενών με ελαττωμένο ή διατηρημένο κλάσμα εξωθήσεως της αριστερής 
κοιλίας. Αξίζει να σημειωθεί όμως ότι η προηγηθείσα νοσηλεία για καρδιακή 
ανεπάρκεια ήταν ανεξάρτητος παράγοντας κινδύνου για την παρουσία αναιμίας. 
Μια μελέτη εξέτασε αναδρομικά μια ομάδα (κοόρτη) 44.441 ασθενών με ηλικία 
65 ετών και άνω, οι οποίοι νοσηλεύτηκαν στις Η.Π.Α. με καρδιακή ανεπάρκεια την 
κύρια διάγνωση εξόδου. Η μελέτη αυτή χώρισε τους ασθενείς σε υποομάδες 
ανάλογα με την τιμή του αιματοκρίτη. Όλες οι ομάδες με αιματοκρίτη εισόδου 
χαμηλότερο από 40%, είχαν αυξημένο κίνδυνο να ξανανοσηλευτούν για καρδιακή 
ανεπάρκεια μέσα σε διάστημα ενός έτους από την αρχική έξοδο τους από το 
νοσοκομείο, σε σχέση με την ομάδα των ασθενών που είχε αιματοκρίτη (>40%-44%). 
Οι συσχετίσεις δεν άλλαξαν μετά από στατιστική στάθμιση για πιθανούς συγχυτικούς 
παράγοντες. 
Μια άλλη μεγάλη μελέτη εξέτασε αναδρομικά 59.772 ενήλικες ασθενείς με 
χρόνια καρδιακή ανεπάρκεια με βάση τα δεδομένα παρακολούθησης που 
συλλέχθηκαν από έναν ιδιωτικό φορέα παροχής υπηρεσιών υγείας στις Η.Π.Α. Η 
αιμοσφαιρίνη των ασθενών ελέγχθηκε σε μετρήσεις που έγιναν διαχρονικά σε 
εξωτερική βάση, οι οποίες ανταποκρίνονται περισσότερο στην σταθερή 
αιμοδυναμική κατάσταση των ασθενών σε σχέση με τη μέτρηση της αιμοσφαιρίνης 
κατά την είσοδο στο νοσοκομείο (όπως έχει γίνει σε άλλες σχετικές μελέτες). Η 
παραπάνω μελέτη συμπέρανε ότι ο κίνδυνος για εισαγωγή στο νοσοκομείο με κύρια 
αιτία την καρδιακή ανεπάρκεια αυξάνεται προοδευτικά για κάθε 1 g/dl μείωσης της 
αιμοσφαιρίνης κάτω από τα επίπεδα των 13,013,9 g/dl. Ειδικότερα, ο σταθμισμένος 
σχετικός κίνδυνος αυξήθηκε από 1,12 (95% ΔΕ: 1,091,16) για τιμές αιμοσφαιρίνης 
μεταξύ 12,012,9 g/dl σε 1,99 (95% ΔΕ: 1,862,13) για τιμές αιμοσφαιρίνης 
μικρότερες των 9,0 g/dl. Αξίζει να σημειωθεί ότι η μελέτη αυτή βρήκε αύξηση του 
κινδύνου και για τις υψηλότερες τιμές αιμοσφαιρίνης (≥ 17,0 g/dl) σε σχέση με τις 
τιμές αναφοράς 13,013,9 g/dl (σταθμισμένος σχετικός κίνδυνος:1,14 με 95% ΔΕ:1,031,27). 
 
Αρκετές μελέτες έχουν εξετάσει την προγνωστική σημασία της αναιμίας σε 
ασθενείς με χρόνια καρδιακή ανεπάρκεια. Η συντριπτική πλειοψηφία των μελετών 
αυτών έχουν καταλήξει στο συμπέρασμα ότι η αναιμία είναι ανεξάρτητος 
προγνωστικός παράγοντας αυξημένης θνητότητας για τους ασθενείς με καρδιακή 
ανεπάρκεια. Αυτό έχει δειχθεί και σε μια μεταανάλυση 34 μελετών (μελετών 
κοόρτης ή αναδρομικής ανάλυσης κλινικών δοκιμών) που κύριο σκοπό είχαν να 
εξετάσουν την συσχέτιση της αναιμίας με την θνητότητα των ασθενών με καρδιακή 
ανεπάρκεια. Οι 34 μελέτες συμπεριέλαβαν συνολικά 153.180 ασθενείς (εκ των 
οποίων 37,2% είχαν αναιμία) με μέσο διάστημα παρακολούθησης μεταξύ 6 μηνών 
και 5 ετών. Η απόλυτη θνητότητα των ασθενών με αναιμία ήταν 46.8% έναντι 29.5% 
των ασθενών χωρίς αναιμία. Μετά από την ανάλυση των σταθμισμένων δεδομένων 
της κάθε μελέτης για τους πιθανούς συγχυτικούς παράγοντες, ο σχετικός κίνδυνος 
θνητότητας για τους ασθενείς με αναιμία υπολογίστηκε σε 1.46 (95% ΔΕ:1.261.69). 
Η προγνωστική σημασία της αναιμίας για την θνητότητα των ασθενών με καρδιακή 
ανεπάρκεια βρέθηκε να αμβλύνεται όσο μεγαλύτερη ήταν η κρεατινίνη του ορού των 
ασθενών αυτών. 
Παρά τα ευρήματα της παραπάνω μεταανάλυσης, υπάρχει διχογνωμία στην 
βιβλιογραφία σχετικά με το αν η αναιμία σχετίζεται αιτιολογικά με χειρότερη 
επιβίωση στους ασθενείς με καρδιακή ανεπάρκεια ή αν είναι απλά ένας δείκτης 
βαρύτητας της γενικής κατάστασης των ασθενών.49 Η αναιμία έχει συσχετιστεί με 
ποικίλες παραμέτρους στους ασθενείς με καρδιακή ανεπάρκεια, που θα μπορούσαν 
να δρουν ως συγχυτικοί παράγοντες. Παράμετροι που έχουν συσχετιστεί με την 
παρουσία αναιμίας στις διάφορες μελέτες είναι η λειτουργική κλάση κατά NYHA, η 
μεγαλύτερη ηλικία, το γυναικείο φύλο, η μαύρη φυλή, η νεφρική δυσλειτουργία, ο 
σακχαρώδης διαβήτης, το κάπνισμα, η στεφανιαία νόσος, ο χαμηλός δείκτης μάζας 
σώματος, η χαμηλή αρτηριακή πίεση, το χαμηλό νάτριο ορού, το υψηλό Β 
νατριουρητικό πεπτίδιο (BNP) πλάσματος, καθώς και η χαμηλή αλβουμίνη και η 
χαμηλή χοληστερόλη του ορού. Επομένως είναι δυνατό, παρά την στάθμιση 
για αρκετές από τις παραπάνω παραμέτρους στις μελέτες που έχουν εξετάσει την 
προγνωστική σημασία της αναιμίας στην καρδιακή ανεπάρκεια, να παραμένουν 
κάποιοι συγχυτικοί παράγοντες που δεν συνυπολογίστηκαν και στους οποίους να 
οφείλεται η παρατηρούμενη συσχέτιση μεταξύ αναιμίας και αυξημένης θνητότητας. 
Αξίζει να σημειωθεί ότι η προαναφερθείσα μεταανάλυση συμπεριέλαβε 2 πολύ 
μεγάλες μελέτες, που και οι δυο μαζί εξέτασαν τα 2/3 περίπου των ασθενών που 
συνολικά συμπεριλήφθηκαν στην μεταανάλυση. Οι 2 αυτές μελέτες διέφεραν 
μεταξύ τους όσον αφορά την παρατηρηθείσα συσχέτιση μεταξύ της αναιμίας και της 
θνητότητας των ασθενών με καρδιακή ανεπάρκεια. Συγκεκριμένα, η πρώτη μελέτη 
εξέτασε 50.405 ασθενείς ηλικίας 65 ετών που νοσηλεύτηκαν στις Η.Π.Α. με 
καρδιακή ανεπάρκεια ως την κύρια διάγνωση εξόδου. O δείκτης αναιμίας που 
μελετήθηκε ήταν ο αιματοκρίτης κατά την είσοδο των ασθενών στο νοσοκομείο. Η 
μελέτη αυτή δεν βρήκε ανεξάρτητη συσχέτιση μεταξύ της χαμηλότερης κατηγορίας 
αιματοκρίτη εισόδου (≤ 24%) και της ολικής θνητότητας των ασθενών μετά από ένα 
χρόνο από την αρχική είσοδο στο νοσοκομείο σε σχέση με την κατηγορία αναφοράς 
του αιματοκρίτη εισόδου (>40%-44%). Το αποτέλεσμα αυτό προέκυψε μετά από 
στάθμιση για ποικιλία συγχυτικών παραγόντων, όπως δημογραφικά στοιχεία, 
καρδιολογικές και μη καρδιολογικές συνυπάρχουσες παθήσεις, δείκτες βαρύτητας της 
καρδιακής ανεπάρκειας, διάφορες εργαστηριακές εξετάσεις, ζωτικά σημεία, και η 
φαρμακευτική αγωγή που ελάμβαναν οι ασθενείς κατά την είσοδο τους στο 
νοσοκομείο. Στατιστικώς σημαντικά μεγαλύτερη θνητότητα παρατηρήθηκε στις 
ενδιάμεσες κατηγορίες αιματοκρίτη σε σχέση με την κατηγορία αναφοράς μετά τις 
παραπάνω σταθμίσεις, αλλά η διαφορά ήταν μικρή με κλινικά κριτήρια. 
Η έτερη των δυο μεγάλων μελετών της προαναφερθείσας μεταανάλυσης, 
εξέτασε 59.772 ενήλικες ασθενείς με χρόνια καρδιακή ανεπάρκεια με βάση 
αναδρομικά δεδομένα από έναν ιδιωτικό φορέα παροχής υπηρεσιών υγείας στις 
Η.Π.Α.48 Όλοι οι ασθενείς είχαν χρόνια καρδιακή ανεπάρκεια όπως τεκμηριώθηκε 
από σειρά διαγνώσεων μετά από νοσηλείες ή επισκέψεις σε εξωτερικά ιατρεία. Ο 
δείκτης αναιμίας που μελετήθηκε ήταν η συγκέντρωση της αιμοσφαιρίνης ως 
χρονοεξαρτώμενη μεταβλητή, όπως τεκμηριώθηκε από εξετάσεις αίματος που έγιναν 
διαχρονικά σε εξωτερική βάση, μεταξύ ενός έτους πριν την είσοδο του ασθενούς στη 
μελέτη και του τέλους του διαστήματος παρακολούθησης. Ποσοστό 85.7% των 
ασθενών είχαν παραπάνω από μια μέτρηση αιμοσφαιρίνης και 50% είχαν 
τουλάχιστον 5 μετρήσεις αιμοσφαιρίνης. Η μελέτη αυτή βρήκε μια βαθμιαία αύξηση 
του κινδύνου για θάνατο για κάθε 1 g/dl μείωση της αιμοσφαιρίνης κάτω από τα 
επίπεδα αναφοράς των 13,013,9 g/dl. Επίσης, βρήκε αύξηση του κινδύνου για 
θάνατο στην υψηλότερη κατηγορία συγκέντρωσης αιμοσφαιρίνης (≥ 17,0 g/dl), σε 
σχέση με τα επίπεδα αναφοράς. Οι παραπάνω συσχετίσεις παρατηρήθηκαν τόσο για 
τις απόλυτες τιμές θνητότητας όσο και μετά από πολυπαραγοντική ανάλυση και 
στάθμιση του κινδύνου για περισσότερες από 30 πιθανούς συγχυτικούς παράγοντες. 
Μια κύρια διαφορά μεταξύ των δύο παραπάνω μελετών, στην οποία μπορεί και 
να αποδοθεί η διαφορά των ευρημάτων τους όσον αφορά την συσχέτιση της αναιμίας 
με τη θνητότητα στους ασθενείς με καρδιακή ανεπάρκεια, έγκειται στον διαφορετικό 
δείκτη αναιμίας που εξέτασαν. Η μεν πρώτη εξέτασε τον αιματοκρίτη κατά την 
είσοδο στο νοσοκομείο λόγω καρδιακής ανεπάρκειας η δε δεύτερη εξέταση την 
αιμοσφαιρίνη σε πολλές εξωτερικές μετρήσεις ως χρονοεξαρτώμενη μεταβλητή. 
Δεδομένου ότι οι ασθενείς με απορρυθμισμένη καρδιακή ανεπάρκεια έχουν κατά 
κανόνα κατακράτηση ύδατος και κατά συνέπεια πιθανώς αιμοαραίωση, η τιμή του 
αιματοκρίτη κατά την είσοδο στο νοσοκομείο μπορεί να μην αντανακλά απόλυτα την 
ύπαρξη ή όχι αναιμίας κατά την σταθερή αιμοδυναμική τους κατάσταση. Επίσης, η 
τιμή του αιματοκρίτη κατά την φάση της απορρύθμισης της καρδιακής ανεπάρκειας 
μπορεί να εξαρτάται ισχυρά από διάφορες παραμέτρους κλινικής βαρύτητας για τους 
οποίους έγινε στάθμιση με συνέπεια την εξασθένιση της σχέσης του αιματοκρίτη με 
την θνητότητα, που παρατηρήθηκε στην πρώτη από τις 2 παραπάνω μεγάλες μελέτες. 
Αντιθέτως, η διαχρονική συγκέντρωση αιμοσφαιρίνης από εξωτερικές μετρήσεις που 
εξετάσθηκε στην δεύτερη μελέτη είναι πιο πιθανό να ανταποκρίνεται στο αν οι 
ασθενείς είχαν πραγματικά αναιμία ή όχι. 
Τα παραπάνω υποστηρίζονται από μια μελέτη που εξέτασε τις μεταβολές της 
αιμοσφαιρίνης εντός έξι μηνών σε 6.159 συνεχόμενους εξωτερικούς ασθενείς με 
χρόνια καρδιακή ανεπάρκεια και την συσχέτιση των μεταβολών αυτών με την 
θνητότητα. Το πρώτο κύριο εύρημα της μελέτης ήταν ότι μέσα στο διάστημα των 
έξι μηνών, η αναιμία (οριζόμενη από συγκέντρωση αιμοσφαιρίνης 12 g/dl για τους 
άνδρες και 11 g/dl για τις γυναίκες) παρήλθε σε 43% των ασθενών που είχαν αναιμία 
κατά την αρχική εξέταση. Αντιθέτως, αναιμία εμφανίστηκε σε 16% των ασθενών που 
δεν είχαν αναιμία κατά την αρχική εξέταση. Η μελέτη χώρισε τους ασθενείς σε 4 
ομάδες: τους ασθενείς που είχαν εμμένουσα αναιμία, νεοεμφανιζόμενη αναιμία, 
αναιμία που παρήλθε, και τους ασθενείς χωρίς αναιμία. Την χειρότερη θνητότητα 
μετά από διάμεσο διάστημα παρακολούθησης 3.9 ετών είχαν οι ασθενείς με 
εμμένουσα αναιμία (58%) και εν συνεχεία οι ασθενείς με νεοεμφανιζόμενη αναιμία 
(45%). Οι ασθενείς με αναιμία που παρήλθε είχαν παρόμοια θνητότητα με τους 
ασθενείς χωρίς αναιμία (31%). Οι συγγραφείς αναφέρουν ότι η βελτίωση της 
αναιμίας συν τω χρόνω ήταν περισσότερο αποτέλεσμα της βελτιστοποίησης της 
θεραπείας για την καρδιακή ανεπάρκεια και κατά συνέπεια της μείωσης της 
κατακράτησης υγρών παρά της χορήγησης ειδικής θεραπείας για την αναιμία. 
Παρόμοια συμπεράσματα έχουν προκύψει και από μια πιο πρόσφατη μελέτη, που 
εξέτασε 4.144 ασθενείς με καρδιακή ανεπάρκεια που παρακολουθούνταν σε 
εξωτερικά ιατρεία νοσοκομείων της Νορβηγίας. Σε διάμεσο διάστημα 
παρακολούθησης 28 μηνών, η αναιμία κατά την αρχική επίσκεψη ήταν ισχυρός 
ανεξάρτητος προγνωστικός παράγοντας θνητότητας για όλον τον πληθυσμό. Η 
αναιμία όμως έχασε την προγνωστική της σημασία, στο υποσύνολο των 752 ασθενών 
με σοβαρή νεφρική ανεπάρκεια (εκτιμώμενος ρυθμός σπειραματικής διήθησης ≤ 45 
ml/min/1,73 m2), καθώς και στο υποσύνολο των 528 ασθενών με σοβαρή καρδιακή 
ανεπάρκεια (λειτουργική κλάση κατά NYHA IIIb ή IV). Όταν εξετάστηκαν 
ξεχωριστά οι 1.743 ασθενείς που συμπλήρωσαν και τις 3 επισκέψεις του 
πρωτοκόλλου παρακολούθησης και για τους οποίους υπήρχαν δεδομένα για την 
αιμοσφαιρίνη στην τελευταία επίσκεψη, βρέθηκε ότι στο 41.8% των ασθενών αυτών 
η αναιμία είχε παρέλθει, ενώ το 14.2% των ασθενών είχε νεοεμφανισθείσα αναιμία 
και το 12.1% είχε εμμένουσα αναιμία. Οι διαφορές στην απόλυτη θνητότητα μεταξύ 
των παραπάνω ομάδων και της ομάδας χωρίς αναιμία, ήταν παρόμοιες με αυτές που 
καταγράφηκαν στην προηγούμενη μελέτη, δηλαδή η ομάδα με την εμμένουσα 
αναιμία είχε την χειρότερη πρόγνωση, ακολουθούμενη από την ομάδα με την 
νεοεμφανισθείσα αναιμία, ενώ η πρόγνωση της ομάδας με αναιμία που παρήλθε και 
της ομάδας χωρίς αναιμία ήταν εξίσου καλή. Επιπλέον, η εμμένουσα αναιμία ήταν 
ανεξάρτητος προγνωστικός παράγοντας θνητότητας και για τα υποσύνολα των 
ασθενών με σοβαρή νεφρική ανεπάρκεια και σοβαρή καρδιακή ανεπάρκεια. 
Δεδομένου ότι το μεσοδιάστημα μεταξύ των τριών επισκέψεων της μελέτης ήταν 
τουλάχιστον 6 μήνες, οι ασθενείς που συμπλήρωσαν και τις 3 επισκέψεις μπορεί να 
μην ήταν αντιπροσωπευτικοί του γενικού πληθυσμού των ασθενών με καρδιακή 
ανεπάρκεια. Αυτό το γεγονός περιορίζει την δυνατότητα γενίκευσης του παραπάνω 
συμπεράσματος για την προγνωστική σημασία της εμμένουσας αναιμίας στον γενικό 
πληθυσμό των ασθενών με καρδιακή ανεπάρκεια, αν και επιπλέον μελέτες έχουν 
καταλήξει σε παρόμοια ευρήματα. 

Η παρουσία αναιμίας θεωρείται ότι συσχετίζεται με περιορισμό της ποιότητας 
ζωής των ασθενών με χρόνια καρδιακή ανεπάρκεια. Μια σχετική μελέτη εξέτασε 
προοπτικά και διαχρονικά για διάστημα 12 μηνών την ποιότητα ζωής σε ασθενείς με 
καρδιακή ανεπάρκεια που παρακολουθούνταν ως εξωτερικοί ασθενείς 
χρησιμοποιώντας δυο σχετικά ερωτηματολόγια (το «Kansas City Cardiomyopathy 
Questionnaire» και το «Minnesota Living with Heart Failure Questionnaire»). Μετά 
από στάθμιση για πιθανούς συγχυτικούς παράγοντες, η μελέτη έδειξε σημαντική 
γραμμική συσχέτιση της αιμοσφαιρίνης με όλες τις ενότητες του πρώτου 
ερωτηματολογίου καθώς και με 2 από τις ενότητες του δευτέρου ερωτηματολογίου. Η 
αύξηση της αιμοσφαιρίνης μέσα στους πρώτους 6 μήνες συνδεόταν με βελτίωση της 
ποιότητας ζωής και αντίστροφα. 

Διάφορες μελέτες έχουν δείξει αυξημένο κόστος υπηρεσιών υγείας στους 
ασθενείς με καρδιακή ανεπάρκεια που έχουν αναιμία. Μια σχετική μελέτη εξέτασε το 
κόστος των υπηρεσιών υγείας στους ασθενείς με καρδιακή ανεπάρκεια που 
παρακολουθούνταν σε ένα πανεπιστημιακό κέντρο. Μετά από στάθμιση για την 
σημαντικά αυξημένη θνητότητα των ασθενών με αναιμία καθώς και άλλες διαφορές 
στα χαρακτηριστικά τους, η μελέτη αυτή έδειξε σημαντικά αυξημένο κόστος 
περίθαλψης για τους ασθενείς που είχαν αναιμία έναντι αυτών που δεν είχαν. Η 
διαφορά αυτή παρατηρήθηκε κυρίως στο υποσύνολο των ασθενών που είχαν 
καρδιακή ανεπάρκεια με επηρεασμένη συστολική λειτουργία της αριστερής κοιλίας. 
Μια νεότερη μελέτη εξέτασε αναδρομικά τη χρήση υπηρεσιών υγείας και το 
σχετικό κόστος για ενδονοσοκομειακή και εξωνοσοκομειακή περίθαλψη στους 
ασθενείς με καρδιακή ανεπάρκεια που συμμετείχαν σε μια τυχαιοποιημένη κλινική 
δοκιμή.56 Η μελέτη αυτή βρήκε ότι η χαμηλότερη αιμοσφαιρίνη συσχετιζόταν με 
περισσότερες εισαγωγές για νοσηλεία, μεγαλύτερη διάρκεια νοσηλείας, καθώς και 
τακτικές και επείγουσες εξωτερικές επισκέψεις. Βρήκε επιπλέον, μετά από 
πολυπαραγοντική ανάλυση, βαθμιαία αύξηση του κόστους υπηρεσιών υγείας όσο 
μειωνόταν η συγκέντρωση της αιμοσφαιρίνης. 

Η αιτιολογία της αναιμίας στην χρόνια καρδιακή ανεπάρκεια θεωρείται από τους 
περισσότερους συγγραφείς ότι είναι πολυπαραγοντική. Οι κυριότερες αιτίες 
αναιμίας που πιστεύεται ότι εμπλέκονται στην αναιμία της χρόνιας καρδιακής 
ανεπάρκειας είναι η αναιμία χρονίας νόσου, η αναιμία της χρόνιας νεφρικής 
ανεπάρκειας, η αιμοαραίωση, η σιδηροπενία, και η αναιμία λόγω φαρμάκων που 
αναστέλλουν το σύστημα ρενίνης – αγγειοτασίνης. Παρακάτω θα αναλυθεί κάθε 
μια από τις προαναφερθείσες ειδικές κατηγορίες της αναιμίας που μπορεί να 
παρατηρηθούν στους ασθενείς με καρδιακή ανεπάρκεια. 

Η σιδηροπενική αναιμία είναι παγκοσμίως η συχνότερη αιτία αναιμίας, αφορά 
περισσότερο τα παιδιά και τις γυναίκες αναπαραγωγικής ηλικίας και σχετίζεται με 
σημαντικές επιπτώσεις για τη δημόσια υγεία.
 
Ο σίδηρος είναι βασικό συστατικό του ανθρώπινου οργανισμού, αποτελώντας 
απαραίτητο παράγοντα για την ερυθροποίηση. Ενώνεται με την πρωτοπορφυρίνη 
IX στα μιτοχόνδρια των προδρόμων κυττάρων της ερυθράς σειράς με αποτέλεσμα το 
σχηματισμό της αίμης. Η αίμη ενώνεται με τέσσερις αλύσους σφαιρίνης και 
σχηματίζεται η αιμοσφαιρίνη. Η αιμοσφαιρίνη είναι ο μεταφορέας του οξυγόνου 
στον οργανισμό. Το οξυγόνο δεσμεύεται και αποδεσμεύεται από την αιμοσφαιρίνη 
χάρη σε οξειδοαναγωγικές αντιδράσεις με τον σίδηρο της αίμης. Στις γραμμωτές και 
καρδιακές μυϊκές ίνες, του οργανισμού, ο σίδηρος ανευρίσκεται στη μυοσφαιρίνης 
καθώς και στα ένζυμα των μιτοχονδρίων. Η μυοσφαιρίνη ομοιάζει δομικά με την 
αιμοσφαιρίνη, αλλά είναι μονομερής, δηλαδή αποτελείται από μια μόνο 
πολυπεπτιδική άλυσο συνδεδεμένη με την αίμη. Δρα δεσμεύοντας και 
απελευθερώνοντας οξυγόνο ανάλογα με τις ανάγκες των μυϊκών κυττάρων. Στα 
μιτοχόνδρια των κυττάρων του οργανισμού, ο σίδηρος απαντάται σε αιμοπρωτεΐνες 
(κυτοχρώματα) και άλλα ένζυμα της αναπνευστικής αλυσίδας, όπου είναι 
απαραίτητος για οξειδοαναγωγικές αντιδράσεις μεταφοράς ηλεκτρονίων που 
σχετίζονται με την παραγωγή ενέργειας. Στα μιτοχόνδρια, ο σίδηρος απαντάται και 
σε άλλα κυτοχρώματα, όπως το P450, που έχουν σημαντικό ρόλο για το μεταβολισμό 
του οργανισμού, καθώς και στις αιμοπρωτεΐνες καταλάση και υπεροξειδάση, που 
μπορούν να καθαίρουν το βλαπτικό υπεροξείδιο του υδρογόνου. Τέλος, ο σίδηρος 
έχει ρόλο στη σύνθεση του DNA των κυττάρων, καθώς και στη σωστή λειτουργία 
του ανοσολογικού συστήματος και του νευρικού συστήματος. 
Σε έναν ενήλικα άνδρα μέσου σωματικού βάρους η συνολική ποσότητα του 
σιδήρου του οργανισμού είναι 34 g. Η ποσότητα αυτή κατανέμεται ως εξής: 
αιμοσφαιρίνη (2 g), πρωτεΐνες που περιέχουν σίδηρο (όπως μυοσφαιρίνη, 
κυτοχρώματα, καταλάση: 400 mg), σίδηρος που κυκλοφορεί στο αίμα δεσμευμένος 
με την τρανσφερρίνη (37 mg), και αποθηκευμένος σίδηρος. Η αιμοσφαιρίνη 
αποτελείται κατά 0.34% κατά βάρος από σίδηρο. Κάθε ml συμπυκνωμένων ερυθρών 
περιέχει περίπου 1 mg σίδηρο. 
Ο αποθηκευμένος σίδηρος απαντάται με τη μορφή της φερριτίνης (υδατοδιαλυτή 
πρωτεΐνη) και της αιμοσιδηρίνης (μη υδατοδιαλυτή). Η φερριτίνη υπάρχει σε όλα 
σχεδόν τα κύτταρα του οργανισμού και ανευρίσκεται και στα βιολογικά υγρά. Στο 
αίμα υπάρχουν ελάχιστες αναλογικά ποσότητες φερριτίνης, που, εντός των 
φυσιολογικών της ορίων, σχετίζονται γραμμικά με τις συνολικές αποθήκες σιδήρου 
του οργανισμού. Η αιμοσιδηρίνη είναι σύμπλοκη ένωση, ιδιαιτέρως πλούσια σε 
σίδηρο και ανευρίσκεται εντός των μονοκυττάρωνμακροφάγων του ήπατος, του 
σπληνός και του μυελού των οστών. Ο σίδηρος αποθηκεύεται κατά κύριο λόγο στο 
ήπαρ, τον σπλήνα και τον μυελό των οστών. Οι αποθήκες σιδήρου συνίστανται 
περίπου σε 10 mg/kg σωματικού βάρους για έναν ενήλικα, ενώ είναι σημαντικά 
χαμηλότερες για τις ενήλικες γυναίκες αναπαραγωγικής ηλικίας (περίπου στο 50% 
των τιμών που αντιστοιχούν στους άνδρες), λόγω των απωλειών του σιδήρου που 
συμβαίνουν με την έμμηνο ρύση, την κύηση, και τη γαλουχία.

Η ρύθμιση της ομοιοστασίας του σιδήρου του οργανισμού γίνεται κατά κύριο 
λόγο στο εντερικό επιθήλιο. Ο σίδηρος που προσλαμβάνεται στις τροφές έχει δύο 
μορφές, τον σίδηρο που περιέχεται στην αίμη, με προέλευση τις ζωικές τροφές 
(κρέας, πουλερικά, ψάρια) και τον σίδηρο που δεν είναι συνδεδεμένος με την αίμη, με 
προέλευση τις φυτικές τροφές. Για τη μέση δυτική δίαιτα, ο σίδηρος της αίμης 
αποτελεί περίπου το 10% του συνολικά προσλαμβανομένου με τις τροφές σιδήρου, 
αλλά απορροφάται πιο εύκολα (σε ποσοστό περίπου 30%) σε σύγκριση με τον μη 
συνδεδεμένο με την αίμη σίδηρο, που αποτελεί το 90% του προσλαμβανομένου 
σιδήρου (κυρίως σε τρισθενή μορφή), αλλά απορροφάται σε ποσοστό 10%. 
Υπάρχουν ίσως διαφορετικές οδοί για την απορρόφηση των δυο αυτών μορφών 
προσλαμβανομένου σιδήρου στην ψηκτροειδή παρυφή του εντερικού επιθηλίου και 
ειδικότερα στο εγγύς τμήμα του δωδεκαδακτύλου. Η οδός για την απορρόφηση του 
σιδήρου της αίμης δεν έχει επαρκώς διευκρινιστεί. Σε κάποιο βαθμό φαίνεται ότι 
συμμετέχει στην απορρόφηση της η μεταφορική πρωτεΐνη HCP1.73 Ο μη 
συνδεδεμένος με αίμη σίδηρος απορροφάται καλύτερα στη δισθενή του μορφή (Fe2+). 
Για το σκοπό αυτό, ο τρισθενής σίδηρος που προσλαμβάνεται με τις τροφές ανάγεται 
κατά μεγάλο ποσοστό σε δισθενή σίδηρο στο δωδεκαδάκτυλο, καθότι ο τρισθενής 
σίδηρος είναι δυσδιάλυτος σε περιβάλλον με pH μεγαλύτερο του 3. Ο δισθενής 
σίδηρος προσλαμβάνεται στο κύτταρο του εντερικού επιθηλίου (εντεροκύτταρο) δια 
του μεταφορέα DMT1, ενώ ξεχωριστή μεταβολική οδός φαίνεται ότι υπάρχει για την 
πρόσληψη του τρισθενούς σιδήρου. 
Ο βαθμός της πρόσληψης σιδήρου από τις τροφές μέσα στο εντεροκύτταρο δια 
των μηχανισμών που αναφέρθηκαν παραπάνω εξαρτάται από το περιεχόμενο του 
κυττάρου σε σίδηρο. Η ποσότητα του σιδήρου εντός του κυττάρου βρίσκεται σε 
ισορροπία με την ποσότητα του σιδήρου στον οργανισμού. Συγκεκριμένα, οι 
πρόδρομες μορφές των εντερικών κυττάρων στην κρύπτη του επιθηλίου που θα 
διαφοροποιηθούν στο ώριμο εντεροκύτταρο εκφράζουν στη μεμβράνη τους 
υποδοχείς τρανσφερρίνης. Δια των υποδοχέων αυτών, απορροφάται σίδηρος που 
είναι δεσμευμένος με την τρανσφερρίνη που κυκλοφορεί στο αίμα. Ρυθμιστικό ρόλο 
στη διαδικασία αυτή παίζει και η πρωτεΐνη HFE, που δημιουργεί σύμπλεγμα με τους 
υποδοχείς τρανσφερρίνης. Η πρωτεΐνη αυτή μεταλλάσσεται στην κληρονομική 
αιμοχρωμάτωση. 
Ο σίδηρος που βρίσκεται εντός του κυττάρου του εντερικού επιθηλίου μπορεί είτε 
να απορροφηθεί στη συστηματική κυκλοφορία είτε παραμένει εντός του κυττάρου 
που τελικά αποπίπτει στον γαστρεντερικό σωλήνα, με αποτέλεσμα την απώλεια του 
σιδήρου στα κόπρανα. Ο κύριος μεταφορέας του σιδήρου από το εντεροκύτταρο 
στη συστηματική κυκλοφορία είναι η φερροπορτίνη, που βρίσκεται στη βασική και 
πλάγια μεμβράνη του εντερικού κυττάρου. Στην παραπάνω διαδικασία συμμετέχει 
και η πρωτεΐνη ηφαιστίνη (hephaestin), που είναι ανάλογη της σερουλοπλασμίνης και 
οξειδώνει τον δισθενή σίδηρο που βρίσκεται ενδοκυτταρίως σε τρισθενή ώστε να 
δεσμευτεί στην τρανσφερρίνη εξωκυτταρίως. Η δραστηριότητα της φερροπορτίνης 
ρυθμίζεται από την πρωτεΐνη εψιδίνη που κυκλοφορεί στο αίμα και δεσμεύεται με τη 
φερροπορτίνη με αποτέλεσμα την είσοδο της τελευταίας στο κύτταρο και την 
αδρανοποίηση της στα λυσοσώματα.
Ο σίδηρος μεταφέρεται στο αίμα κατά κύριο λόγο συνδεδεμένος με την 
τρανσφερρίνη. Η ποσότητα του σιδήρου που κυκλοφορεί στο αίμα είναι μικρή (34 
mg), αναλογικά με τη συνολική του ποσότητα στον οργανισμό. Ο σίδηρος όμως 
που κυκλοφορεί δεσμευμένος με την τρανσφερρίνη είναι μεταβολικά πολύ ενεργός 
καθότι ανακυκλώνεται περίπου κάθε 4 ώρες. Η τρανσφερρίνη μεταφέρει τον σίδηρο 
στα κύτταρα στόχους (ερυθροβλάστες, ηπατοκύτταρο, μακροφάγα, εντεροκύτταρο) 
όπου ενδοκυττώνονται ως σύμπλεγμα δια των υποδοχέων τρανσφερρίνης. 
Υπό φυσιολογικές συνθήκες, απορροφούνται κάθε μέρα από τις τροφές περίπου 
12 mg σιδήρου, ποσότητα που αντιστοιχεί στο σίδηρο που χάνεται από τον 
οργανισμό. Η απώλεια του σιδήρου γίνεται κυρίως με την απόπτωση των κυττάρων 
του εντέρου και λιγότερο του δέρματος και των εξαρτημάτων του, καθώς και διά των 
ούρων ή του ιδρώτα. Κατά την έμμηνο ρύση και κατά τη γαλουχία, οι απώλειες του 
σιδήρου αυξάνονται σημαντικά. Ο βαθμός απορρόφησης σιδήρου μπορεί να 
πολλαπλασιασθεί όταν οι αποθήκες σιδήρου του οργανισμού είναι μειωμένες, όταν οι 
ανάγκες για ερυθροποίηση είναι αυξημένες και κατά την υποξία. Σε καταστάσεις 
αναποτελεσματικής ερυθροποίησης όπως η β-μεσογειακή αναιμία, ο βαθμός 
απορρόφησης του σιδήρου είναι ιδιαίτερα αυξημένος. Σε καταστάσεις 
υπερφόρτωσης του οργανισμού σε σίδηρο ή φλεγμονής, ο βαθμός απορρόφησης του 
σιδήρου από τις τροφές μειώνεται.
Ο σίδηρος που χρειάζεται καθημερινά για τις ανάγκες της ερυθροποίησης (2030 mg) 
προέρχεται κατά κύριο λόγο από την ανακύκλωση του σιδήρου που περιέχεται 
στα γηρασμένα ερυθροκύτταρα. Τα ερυθροκύτταρα αυτά φαγοκυτταρώνονται από 
τα μονοκύτταρα/μακροφάγα του δικτυοενδοθηλιακού συστήματος (κυρίως στο 
σπλήνα). Στο φαγολυσόσωμα που δημιουργείται, διασπάται η αίμη από την 
αιμοσφαιρίνη και εν συνεχεία η αίμη μεταφέρεται στο κυτταρόπλασμα, όπου μπορεί 
να διασπασθεί από την οξυγενάση της αίμης σε σίδηρο και πρωτοπορφυρίνη. Ο 
σίδηρος μπορεί να αποθηκευτεί με τη μορφή της φερριτίνης ή δια μέσου της 
φερροπορτίνης να απεκκριθεί στην κυκλοφορία με τη μορφή της τρανσφερρίνης. Η 
φερροπορτίνη των μονοκυττάρων/μακροφάγων θεωρείται ότι ελέγχεται από την 
εψιδίνη κατά τον ίδιο τρόπο που παρατηρείται και στο εντεροκύτταρο όπως 
περιγράφηκε παραπάνω. 

Η σιδηροπενία έχει διάφορα στάδια που εξαρτώνται από το βαθμό της έλλειψης 
σιδήρου. Κατά το πρώτο στάδιο, οι αποθήκες σιδήρου του οργανισμού έχουν 
εξαντληθεί, χωρίς όμως την εμφάνιση αναιμίας. Ο σίδηρος που είναι αναγκαίος για 
την ερυθροποίηση προκύπτει από την ανακύκλωση του σιδήρου που υπάρχει στην 
αιμοσφαιρίνη των γηρασμένων ερυθροκυττάρων τα οποία φαγοκυτταρώνονται στο 
δικτυοενδοθηλιακό σύστημα. Κατά το στάδιο αυτό, το κύριο εργαστηριακό εύρημα 
είναι η χαμηλή φερριτίνη του ορού. Αν γίνει εξέταση επιχρίσματος μυελού των 
οστών, οι αποθήκες σιδήρου είναι εξαντλημένες. Κατά το δεύτερο στάδιο 
σιδηροπενίας, η ποσότητα σιδήρου του οργανισμού μειώνεται ακόμα περισσότερο με 
αποτέλεσμα να μην επαρκεί για την ερυθροποίηση και να εμφανίζεται αναιμία. Η 
αναιμία είναι αρχικά ήπιου βαθμού, κατά κανόνα ορθόχρωμη και ορθοκυτταρική. Η 
τρανσφερρίνη (όπως αυτή υπολογίζεται από τη συνολική σιδηροδεσμευτική 
ικανότητα) αυξάνεται, αλλά το ποσοστό κορεσμού της τρανσφερρίνης σε σίδηρο 
είναι μειωμένο. Τα επίπεδα της φερριτίνης και του σιδήρου του ορού είναι επίσης 
μειωμένα. Κατά το τρίτο στάδιο, η περαιτέρω μείωση της συνολικής ποσότητας του 
σιδήρου του οργανισμού προκαλεί σοβαρότερη αναιμία με επίπεδα αιμοσφαιρίνης 
συχνά κάτω από 9 g/dl και χαρακτηριστικά υποχρωμίας και μικροκυττάρωσης. Η 
υποχρωμία και η μικροκυττάρωση οφείλονται στο γεγονός ότι οι πρόδρομες μορφές 
της ερυθράς σειράς αντιδρούν στη μείωση της αίμης με μείωση της παραγωγής 
σφαιρίνης. Επίσης, ενώ η ερυθροποιητίνη αυξάνεται, η σιδηροπενία αποτελεί 
περιοριστικό παράγοντα για την ερυθροποίηση με αποτέλεσμα η προκύπτουσα 
αναιμία συχνά να έχει υποπαραγωγικό χαρακτήρα (μειωμένο αναλογικά αριθμό 
δικτυοερυθροκυττάρων). 
Στον γενικό πληθυσμό των ΗΠΑ, σιδηροπενία απαντάται σε 11%, 5% και 7% 
των γυναικών 2049, 5069 και ≥70 ετών, ενώ σιδηροπενική αναιμία σε 5%, 2% και 
2%, αντίστοιχα. Στους άνδρες των ίδιων ηλικιακών ομάδων, σιδηροπενία απαντάται 
σε <1%, 2% και 4%, ενώ σιδηροπενική αναιμία σε <1%, 1% και 2%, αντίστοιχα.
 
Το κύριο αίτιο της σιδηροπενίας είναι η απώλεια αίματος, είτε μετά από εμφανή 
αιμορραγία από τον ανώτερο ή κατώτερο πεπτικό σωλήνα, μηνο/μητρορραγία, 
αιματουρία, αιμόπτυση, μετατραυματική ή μετεγχειρητική αιμορραγία, είτε λόγω 
μικροσκοπικής απώλειας αίματος από τον πεπτικό σωλήνα. Απώλεια αίματος 
ικανή να οδηγήσει σε σιδηροπενική αναιμία μπορεί να προκληθεί και από τακτική 
αιμοδοσία ή ιατρογενώς, μετά από επανειλημμένες αιμοληψίες σε νοσηλευόμενους 
ασθενείς ή στα φίλτρα που χρησιμοποιούνται για την αιμοκάθαρση. Ειδικά στις 
γυναίκες αναπαραγωγικής ηλικίας, η σιδηροπενία μπορεί, πέρα από τις απώλειες δια 
της εμμήνου ρύσεως, να σχετίζεται και με την απώλεια αίματος κατά τον τοκετό 
καθώς και δια του ομφαλίου λώρου προς το νεογνό, ή και με την απώλεια σιδήρου 
δια του θηλασμού. Απώλεια σιδήρου μπορεί σπάνια να οφείλεται και σε 
συνεχιζόμενη αιμοσφαιρινουρία ή αιμοσιδηρινουρία λόγω παθήσεων που προκαλούν 
ενδαγγειακή αιμόλυση καθώς και σε απώλεια δια των πνευμόνων στην πνευμονική 
αιμοσιδήρωση. Εκτός από την απώλεια αίματος, η σιδηροπενία μπορεί να οφείλεται 
και σε μειωμένη πρόσληψη ή απορρόφηση του σιδήρου από τις τροφές. Η μειωμένη 
απορρόφηση του σιδήρου μπορεί να σχετίζεται με καταστάσεις αχλωρυδρίας και 
δυσαπορρόφησης, όπως ατροφική γαστρίτιδα, γαστρίτιδα από Helicobacter pylori ή 
κοιλιοκάκη. Σιδηροπενική αναιμία μπορεί να παρατηρηθεί και σε περιπτώσεις 
αυξημένων αναγκών σε σίδηρο, όπως κατά την έναρξη θεραπείας προϋπάρχουσας 
αναιμίας με ερυθροποιητίνη. 

Η αναιμία χρονίας νόσου ή αναιμίας της χρονίας φλεγμονής ή αναιμία της 
φλεγμονής παρατηρείται σε χρόνιες παθήσεις που συνοδεύονται από ενεργοποίηση 
φλεγμονωδών μηχανισμών. Τέτοιες παθήσεις μπορεί να είναι αυτοανόσου, 
ιδιοπαθούς φλεγμονώδους, λοιμώδους, ή νεοπλασματικής αρχής. Άλλες παθήσεις ή 
καταστάσεις, όπως η χρόνια νεφρική ανεπάρκεια, ο σακχαρώδης διαβήτης και η 
αυξημένη ηλικία, μπορεί επίσης να συσχετίζονται ή να έχουν κοινούς παθογενετικούς 
μηχανισμούς με την αναιμία χρονίας νόσου. 
Η αναιμία χρονίας νόσου χαρακτηρίζεται από μειωμένη παραγωγή ερυθρών 
αιμοσφαιρίων από τον μυελό των οστών (υποπαραγωγική αναιμία). Η μειωμένη 
παραγωγή ερυθρών αιμοσφαιρίων από τον μυελό των οστών είναι αποτέλεσμα της 
αλληλεπίδρασης ποικίλων και αλληλοσυνδεόμενων παθογενετικών μηχανισμών, 
συμπεριλαμβανομένων των παρακάτω: 
α) διαταραγμένου μεταβολισμού του σιδήρου με αποτέλεσμα μειωμένη προσφορά 
σιδήρου για την ερυθροποίηση, 
β) μειωμένης αναλογικά παραγωγής ερυθροποιητίνης, και 
γ) μειωμένης ανταπόκρισης του μυελού στην αναιμία. 
Σε μικρότερο βαθμό συντελεί στην αναιμία χρονίας νόσου ο μειωμένος χρόνος 
επιβίωσης των ερυθρών αιμοσφαιρίων. 
Οι παραπάνω παθογενετικοί μηχανισμοί θεωρείται ότι ενεργοποιούνται κατά 
κύριο λόγο από την αυξημένη παραγωγή διαφόρων κυτοκινών με προφλεγμονώδη 
δράση, όπως ο παράγοντας άλφα νέκρωσης των όγκων (TNFα), η ιντερλευκίνη 6 
(IL6) και η ιντερλευκίνη 1 (IL1). Οι κυτοκίνες αυτές παράγονται κυρίως από τα 
μονοκύτταρα/μακροφάγα και μπορούν να διεγείρουν τα λεμφοκύτταρα προς 
παραγωγή ιντερφερόνης βήτα (IFNβ) και ιντερφερόνης γάμμα (IFNγ). Η IL6, που 
έχει τόσο προφλεγμονώδεις όσο και αντιφλεγμονώδεις δράσεις, επάγει την 
παραγωγή της εψιδίνης από το ήπαρ, η οποία είναι πρωτεΐνη οξείας φάσης και έχει 
ορμονική δράση που είναι ιδιαιτέρως σημαντική για την ρύθμιση της ομοιοστασίας 
του σιδήρου κατά την λοίμωξη και την φλεγμονή γενικότερα.
 
Η αναιμία χρονίας νόσου είναι κατά κανόνα ήπιου ή μέτριου βαθμού, με τους 
περισσότερους ασθενείς να έχουν συγκέντρωση αιμοσφαιρίνης μεγαλύτερη των 8 
g/dl. Όσον αφορά τους ερυθροκυτταρικούς χαρακτήρες, είναι κατά κανόνα 
ορθόχρωμη, ορθοκυτταρική και υποπαραγωγική αναιμία. Σε περίπου 20% των 
περιπτώσεων, που η προσφορά του σιδήρου προς αιμοποίηση είναι ιδιαιτέρως 
μειωμένη καθώς και όταν συνυπάρχει αληθής σιδηροπενία, η αναιμία μπορεί να είναι 
υπόχρωμη μικροκυτταρική.
 
Ο διαταραγμένος μεταβολισμός σιδήρου στην αναιμία χρονίας νόσου συνίσταται 
κατά κύριο λόγο αφενός σε μειωμένη απορρόφηση του από το έντερο και αφετέρου 
σε αυξημένη δέσμευση του στο δικτυοενδοθηλιακό σύστημα, με αποτέλεσμα μείωση 
του σιδήρου που κυκλοφορεί στο αίμα (δεσμευμένος με την τρανσφερρίνη) και κατ’ 
επέκταση της προσφοράς του για την ερυθροποίηση. Η μειωμένη απορρόφηση του 
σιδήρου από το έντερο στην αναιμία χρονίας νόσου μπορεί να είναι τόσο σημαντική 
ώστε συν τω χρόνω να οδηγήσει σε αληθή ένδεια σιδήρου από τον οργανισμό.
Κεντρικό ρόλο στον μεταβολισμό του σιδήρου κατά την φλεγμονή παίζει η 
πρωτεΐνη εψιδίνη. Η εψιδίνη είναι μια μικρή πρωτεΐνη οξείας φάσεως τύπου ΙΙ, 
αποτελούμενη από 25 αμινοξέα, που παράγεται κυρίως από το ήπαρ. Ερέθισμα για 
την παραγωγή της εψιδίνης είναι η IL6, με μεταγωγή σήματος δια του μεταγραφικού 
παράγοντα STAT3. Με διαφορετικά ερεθίσματα, η παραγωγή της εψιδίνης 
επάγεται και από διάφορες οστικές μορφογενετικές πρωτεΐνες, όπως οι BMP2, 
BMP4 και BMP6. Αντιθέτως, ο TNFα και η IL1 μπορούν να μειώσουν την 
παραγωγή της εψιδίνης.
Σε μικρότερο βαθμό, η παραγωγή της εψιδίνης από το ήπαρ μπορεί να επαχθεί 
άμεσα από το λιποπολυσακχαρίδιο μετά από σύνδεση του με τους υποδοχείς φυσικής 
ανοσίας Tolllike receptors 4 (TLR4) της κυτταρικής μεμβράνης.99, 100 Μέσω των 
υποδοχέων TLR4 μπορεί να επαχθεί η παραγωγή σημαντικών ποσοτήτων εψιδίνης 
και από τα μονοκύτταρα/μακροφάγα.100 Το λιποπολυσακχαρίδιο ή διαφορετικά 
ενδοτοξίνη των αρνητικών κατά Gram βακτηρίων είναι τμήμα της εξωτερικής τους 
μεμβράνης και αποτελεί ισχυρό ερέθισμα για την ενεργοποίηση του καταρράκτη της 
φλεγμονής και ειδικότερα της παραγωγής πληθώρας κυτοκινών. Το 
λιποπολυσακχαρίδιο προκαλεί και εμμέσως παραγωγή εψιδίνης μετά από επαγωγή 
της IL6. Άλλα βακτήρια πέραν αρνητικών των Gram, που δεν φέρουν 
λιποπολυσακχαρίδιο, όπως η Borrelia burgdorferi, μπορούν να επάγουν την 
παραγωγή εψιδίνης μέσω των υποδοχέων Tolllike receptors 2. Η παραγωγή της 
εψιδίνης ως αντίδραση σε βακτηριακά ερεθίσματα σχετίζεται με τον σημαντικό ρόλο 
που παίζει η πρωτεΐνη αυτή για την προστασία του οργανισμού από τη λοίμωξη. Η 
προστασία αυτή έγκειται στο γεγονός ότι περιορίζοντας την προσφορά σιδήρου, τα 
μικρόβια στερούνται ένα σημαντικό συστατικό για τον πολλαπλασιασμό τους.
Επίσης, ότι η ίδια η εψιδίνη φαίνεται ότι έχει αντιμικροβιακές ιδιότητες. 
Η εψιδίνη δρα κυρίως μέσω δέσμευσης της πρωτεΐνης φερροπορτίνης, η οποία 
μεταφέρει τον σίδηρο εκτός των κυττάρων. Συγκεκριμένα, μετά την δέσμευση με 
την εψιδίνη, η φερροπορτίνη μετατίθεται στο εσωτερικό του κυττάρου όπου και 
αποσυντίθεται και αδρανοποιείται δια φωσφορυλίωσης από την πρωτεϊνική κινάση 
JAK2. Ως αποτέλεσμα της αδρανοποίησης της φερροπορτίνης, ο σίδηρος δεν 
μπορεί να μεταφερθεί εκτός του κυττάρου και αποθηκεύεται στο εσωτερικό τους. 
Στην περίπτωση των κυττάρων του εντερικού επιθηλίου ο σίδηρος δεν μπορεί να 
απορροφηθεί στην κυκλοφορία και άρα να γίνει διαθέσιμος στον οργανισμό. Με 
την φυσιολογική δε απόπτωση του εντερικού επιθηλίου, ο σίδηρος που έχει 
αποθηκευτεί εντός των κυττάρων του αποβάλλεται στα κόπρανα. Στην περίπτωση 
των μακροφάγων του δικτυοενδοθηλιακού συστήματος, ο σίδηρος, με τη δράση της 
εψιδίνης, δεν μπορεί να αποδοθεί από τα κύτταρα στην κυκλοφορία ώστε να γίνει 
διαθέσιμος για τις ανάγκες του οργανισμού. Στην αναιμία χρονίας νόσου, η 
μεγαλύτερη κατακράτηση του σιδήρου εντός των κυττάρων του ενδοθηλιακού 
συστήματος παρατηρείται στον σπλήνα. Κατακράτηση του σιδήρου παρατηρείται 
και στα μακροφάγα του μυελού των οστών, με αποτέλεσμα οι αποθήκες σιδήρου να 
μην είναι διαθέσιμες για την αιμοποίηση. 
Πέραν του άξονα λιποπολυσακχαριδίου – IL6 – εψιδίνης, που περιγράφηκε 
παραπάνω, και άλλοι προφλεγμονώδεις ή αντιφλεγμονώδεις παράγοντες που 
εκκρίνονται κατά την φλεγμονή μπορούν να επηρεάσουν τον μεταβολισμό του 
σιδήρου.105 Συγκεκριμένα, η IFNγ μπορεί να αυξήσει τα επίπεδα της φερριτίνης (που 
είναι η αποθηκευτική πρωτεΐνη του σιδήρου) εντός των 
μονοκυττάρων/μακροφάγων. Αυξημένη μεταγραφή του γονιδίου της φερριτίνης 
μπορούν να προκαλέσουν επίσης ο TNFα και η IL1, ενώ η IL1 επηρεάζει και την 
μετάφραση του αγγελιοφόρου ριβονουκλεϊκού οξέως (mRNA) της φερριτίνης. 
Αντιθέτως, η μετάφραση του mRNA της φερριτίνης μπορεί να μειωθεί λόγω 
αύξησης του ενδοκυττάριου μονοξειδίου του αζώτου (NO), το οποίο επάγεται από 
τον TNFα και την IL1. Συγκεκριμένα, το NO ενεργοποιεί τις πρωτεΐνες που 
ανταποκρίνονται στον σίδηρο IRP1 και IRP2, οι οποίες με τη σειρά τους δεσμεύονται 
στις θέσεις IRE του mRNA της φερριτίνης εμποδίζοντας την μετάφραση του. 
Η IFNγ και το λιποπολυσακχαρίδιο, δρώντας συνεργικά, αυξάνουν αφενός την 
πρόσληψη του ελεύθερου σιδήρου στα μονοκύτταρα/μακροφάγα, μέσω επαγωγής του 
μεταφορέα του σιδήρου εντός των κυττάρων DMT1. Αφετέρου όμως, μειώνουν 
την πρόσληψη του σιδήρου που είναι δεσμευμένος με την τρανσφερρίνη εντός των 
κυττάρων, μέσω μείωσης των υποδοχέων της τρανσφερρίνης. Αντίθετη δράση 
(αύξηση των υποδοχέων τρανσφερρίνης) έχουν κυτοκίνες με αντιφλεγμονώδη δράση, 
όπως η ιντερλευκίνη-4, ιντερλευκίνη-10 και ιντερλευκίνη-13, που επίσης αυξάνονται 
κατά τη φλεγμονή. Η IFNγ και το λιποπολυσακχαρίδιο ελαττώνουν επίσης την 
έξοδο του σιδήρου από τα κύτταρα, μειώνοντας το βαθμό μεταγραφής της 
φερροπορτίνης (του μεταφορέα του σιδήρου εκτός των κυττάρων). 
Κατακράτηση του σιδήρου στα μονοκύτταρα/μακροφάγα στην αναιμία χρονίας 
νόσου συμβαίνει και μέσω αύξησης της φαγοκυττάρωσης των ερυθρών 
αιμοσφαιρίων. Η φαγοκυττάρωση των ερυθρών αιμοσφαιρίων επάγεται λόγω της 
δράσης κυτοκινών, όπως ο TNFα και η IFNγ, που αυξάνουν την ικανότητα των 
μονοκυττάρων/μακροφάγων προς φαγοκυττάρωση καθώς και λόγω της παραγωγής 
ελευθέρων ριζών οι οποίες προκαλούν βλάβη στα ερυθρά αιμοσφαίρια και κατά 
συνέπεια τα ευαισθητοποιούν προς φαγοκυττάρωση. Στην αναιμία χρονίας 
νόσου, ο σίδηρος που εισέρχεται στα μονοκύτταρα/μακροφάγα δεν ανακυκλώνεται 
στο βαθμό που αυτό συμβαίνει φυσιολογικά, διότι δεν απελευθερώνεται επαρκώς 
στην κυκλοφορία δια της φερροπορτίνης, όπως αναφέρθηκε παραπάνω. Τέλος, ο 
TNFα μειώνει την απορρόφηση του σιδήρου από το έντερο ανεξάρτητα από την 
δράση του μέσω της εψιδίνης. 

Στην αναιμία χρονίας νόσου παρατηρείται μικρότερη αύξηση από το 
αναμενόμενο για τον βαθμό της αναιμίας των επιπέδων ερυθροποιητίνης. Αυτό 
οφείλεται κυρίως στην δράση ορισμένων κυτοκινών στα κύτταρα του νεφρικού 
παρεγχύματος. Η IL1, ο TNFα και σε μικρότερο βαθμό ο αυξητικός παράγοντας 
μετασχηματισμούβ (TGFβ) έχει βρεθεί ότι προκαλούν μειωμένη ανταπόκριση των 
κυττάρων αυτών καθώς και των ηπατοκυττάρων στο υποξαιμικό ερέθισμα όσον 
αφορά την παραγωγή ερυθροποιητίνης.
 
Η μειωμένη ικανότητα του μυελού προς ερυθροποίηση στην αναιμία χρονίας 
νόσου είναι συνάρτηση κυρίως της μειωμένης ικανότητας πολλαπλασιασμού και 
διαφοροποίησης των προδρόμων κυττάρων της ερυθράς σειράς και της μειωμένης 
προσφοράς σιδήρου προς αιμοποίηση. Ειδικότερα, τα πρόδρομα κύτταρα της ερυθράς 
σειράς παρουσιάζουν αυξημένη απόπτωση και μειωμένη ανταπόκριση στην 
ερυθροποιητίνη, συνεπεία της δράσης κυτοκινών και λεμφοκινών, όπως ο TNFα, η 
IL1, η IFNγ και η IFNβ. 
Ο TNFα παράγεται κυρίως από τα μονοκύτταρα/μακροφάγα ως απάντηση σε 
πολλά φλεγμονώδη ερεθίσματα. Πολλές μελέτες in vitro και in vivo έχουν δείξει την 
ικανότητα του TNFα να επάγει αναιμία. Σε ποντίκια, έχει βρεθεί ότι ο TNFα 
μειώνει τον αριθμό των πρόδρομων κυττάρων της ερυθράς σειράς CFUE. Σε 
ασθενείς με ενεργό ρευματοειδή αρθρίτιδα, έχει δειχθεί ότι τα υψηλότερα επίπεδα 
TNFα σχετίζονται με μειωμένο αριθμό και αυξημένη απόπτωση των αρχέγονων 
πολυδύναμων αιμοποιητικών κυττάρων καθώς και των πρόδρομων δεσμευμένων 
κυττάρων της ερυθράς σειράς. Η δράση του TNFα να μειώνει την ερυθροποίηση 
και να προκαλεί αναιμία μπορεί να εξασκείται άμεσα, δια των υποδοχέων του, ή και 
έμμεσα, δια της IFNβ. Η αναστολή της ερυθροποίησης από τον TNFα μπορεί 
να αναστραφεί με την χορήγηση ανασυνδυασμένης ανθρώπειας ερυθροποιητίνης. 
Η IL1 έχει επίσης συσχετισθεί αιτιοπαθογενετικά με την πρόκληση αναιμίας 
χρονίας νόσου. Σε ασθενείς με ρευματοειδή αρθρίτιδα, τα επίπεδα της IL1 
σχετίζονται με την εμφάνιση αναιμίας. Έχει δειχθεί in vitro ότι η IL1 αναστέλλει 
τα πρόδρομα κύτταρα της ερυθράς σειράς και κατ’ επέκταση την ερυθροποίηση. Η 
δράση της αυτή φαίνεται ότι εξασκείται κυρίως διαμέσου της IFNγ. 
Η IFNγ παράγεται κυρίως από τα φυσικά φονευτικά κύτταρα (natural killer cells) 
και τα Tλεμφοκύτταρα και είναι σημαντικός παράγοντας πρόκλησης αναιμίας 
χρονίας νόσου. Η υπερπαραγωγή IFNγ έπειτα από κατάλληλα φλεγμονώδη 
ερεθίσματα σε ποντίκια προκαλεί την εκδήλωση αναιμίας χρονίας νόσου. Έχει 
δειχθεί ότι η IFNγ αναστέλλει τον πολλαπλασιασμό και τη διαφοροποίηση των 
ανθρωπίνων προδρόμων κυττάρων της ερυθράς σειράς BFUE και CFUE. Η 
ανασταλτική δράση της IFNγ είναι ισχυρότερη στα πιο αρχέγονα κύτταρα BFUE 
σε σχέση με τα CFUE. Η IFNγ μπορεί να μειώσει τον αριθμό των BFUE 
κυττάρων αυξάνοντας τα επίπεδα του παράγοντα PU.1, ο οποίος ασκεί ανασταλτική 
δράση για την ερυθροποίηση. Ένας από τους μηχανισμούς με τους οποίους η IFNγ 
μειώνει τον πολλαπλασιασμό των CFUE είναι η μείωση των υποδοχέων της 
ερυθροποιητίνης στα CFUE. Επίσης, η IFNγ δρα μέσω μείωσης των υποδοχέων του 
παράγοντα των αρχέγονων κυττάρων (Stem Cell Factor) που ονομάζονται 
διαφορετικά υποδοχείς cΚit. Ο παράγοντας αυτός έχει σημαντικό ρόλο για την 
επιβίωση και την αναπαραγωγή των αρχέγονων αιμοποιητικών κυττάρων. Η 
κατασταλτική δράση της IFNγ στα πρόδρομα κύτταρα CFUE ασκείται επίσης μέσω 
της παραγωγής κεραμιδίου, που είναι προϊόν της υδρόλυσης της σφιγγομυελίνης. 
Ως αποτέλεσμα των παραπάνω δράσεων της IFNγ προάγεται η απόπτωση των 
κυττάρων της ερυθράς σειράς στο μυελό των οστών. Η κατασταλτική δράση της 
IFNγ στην αιμοποίηση είναι αναστρέψιμη με την χορήγηση καταλλήλων δόσεων 
ανασυνδυασμένης ανθρώπειας ερυθροποιητίνης (rhEPO).
H IFNβ έχει επίσης άμεση κατασταλτική δράση στα πρόδρομα κύτταρα της 
ερυθράς σειράς CFUE. Η δράση της αυτή δεν φαίνεται να αναστέλλεται με την 
χορήγηση υψηλών δόσεων rhEPO. 
Τέλος, ο TNFα και η IFNγ μπορούν να επάγουν την παραγωγή ασταθών ελευθέρων ριζών, 
και κυρίως του νιτρικού οξέος, σε ποικιλία ιστών συμπεριλαμβανομένου και του μυελού των οστών. 
Το νιτρικό οξύ έχει άμεση ανασταλτική δράση στην αιμοποίηση, προκαλώντας απόπτωση των πρόδρομων 
αιμοποιητικών κυττάρων.

Φυσιολογικά ένα ερυθρό αιμοσφαίριο κυκλοφορεί στο αίμα για περίπου 110-120 
ημέρες. Στην αναιμία χρονίας νόσου έχει βρεθεί ότι ο χρόνος επιβίωσης των ερυθρών 
αιμοσφαιρίων είναι μειωμένος. Αυτό οφείλεται κυρίως στην βλάβη των ερυθρών 
αιμοσφαιρίων από το αυξημένο οξειδωτικό στρες του οργανισμού καθώς και στην 
αυξημένη φαγοκυτταρική δραστηριότητα των μονοκυττάρων/μακροφάγων του 
δικτυοενδοθηλιακού συστήματος. Μια μελέτη που εξέτασε το χρόνο επιβίωσης 
των ερυθρών αιμοσφαιρίων (με 51Cr ραδιοσημασμένα ερυθρά) σε 10 ασθενείς με 
συμφορητική καρδιακή ανεπάρκεια, βρήκε μειωμένο χρόνο επιβίωσης σε 4 
ασθενείς. Και οι 4 αυτοί ασθενείς είχαν μειωμένο όγκο ερυθρών αιμοσφαιρίων στο 
αίμα, ενώ οι υπόλοιποι ασθενείς δεν είχαν αναιμία. 
Πτώση της συγκέντρωσης της αιμοσφαιρίνης μέχρι 23 g/dl παρατηρείται συχνά 
σε ασθενείς που παρουσιάζουν οξέως βαρεία νόσηση και ιδίως αυτών που 
χρειάζονται να εισαχθούν σε μονάδα εντατικής θεραπείας. Οι υποκείμενες 
παθολογικές καταστάσεις είναι αυτές που προκαλούν αυξημένο στρες του 
οργανισμού και φλεγμονή, όπως η σήψη, το τραύμα, οι χειρουργικές επεμβάσεις και 
το οξύ έμφραγμα του μυοκαρδίου. Η αναιμία των ασθενών που βρίσκονται σε 
κρίσιμη κλινική κατάσταση έχει αρκετούς κοινούς παθογενετικούς μηχανισμούς με 
την αναιμία της χρονίας νόσου. Για το λόγο αυτό, πολλοί συγγραφείς τις εξετάζουν 
μαζί ως αναιμία της φλεγμονής. Στους αιτιοπαθογενετικούς μηχανισμούς που 
έχουν περιγραφεί παραπάνω για την αναιμία χρονίας νόσου και που σχετίζονται με 
την φλεγμονή πρέπει να προστεθεί και η απώλεια αίματος ως πιθανό αίτιο της 
αναιμίας των ασθενών που νοσούν βαρέως, ιδιαίτερα από χειρουργικές επεμβάσεις, 
τραυματισμούς και από συνεχείς φλεβοκεντήσεις. 
Η αναιμία της χρόνιας καρδιακής ανεπάρκειας κατατάσσεται από πολλούς 
συγγραφείς ως μια ιδιαίτερη μορφή της αναιμίας χρονίας νόσου. Αυτό οφείλεται 
στο γεγονός ότι στην χρόνια καρδιακή ανεπάρκεια παρατηρείται ενεργοποίηση 
πολλών από τους φλεγμονώδεις μηχανισμούς που σχετίζονται παθογενετικά με την 
πρόκληση αναιμίας χρονίας νόσου και οι οποίοι περιγράφηκαν παραπάνω. Η 
παραγωγή των προφλεγμονωδών παραγόντων στην καρδιακή ανεπάρκεια 
πιθανολογείται ότι γίνεται από το μυοκάρδιο που δυσλειτουργεί, από τους 
περιφερικούς ιστούς που ισχαιμούν ή τέλος οφείλεται σε διέγερση των 
μονοκυττάρων/μακροφάγων από το λιποπολυσακχαρίδιο των αρνητικών κατά Gram 
μικροβίων που εισέρχεται στην κυκλοφορία λόγω ανεπάρκειας του βλεννογονικού 
φραγμού του εντέρου, συνεπεία ισχαιμίας ή οιδήματος. Οι κύριες κυτοκίνες που 
έχουν βρεθεί αυξημένες στο αίμα ασθενών με καρδιακή ανεπάρκεια είναι ο TNFα, η 
IL6, και η IL1β. Συχνά έχει παρατηρηθεί θετική συσχέτιση των επιπέδων των 
κυτοκινών αυτών μεταξύ τους. Σχεδόν παράλληλα με τα επίπεδα των 
κυτοκινών στο αίμα αυξάνονται και τα επίπεδα των διαλυτών τους υποδοχέων, που 
κατά κανόνα έχουν μεγαλύτερο χρόνο ημίσειας ζωής. Συσχέτιση έχει βρεθεί και 
μεταξύ των επιπέδων του TNFα και της IL6 με τη συγκέντρωση αιμοσφαιρίνης του 
αίματος, ιδιαίτερα σε βαρέως πάσχοντες ασθενείς. 

Η ενεργοποίηση των μηχανισμών της φλεγμονής στην καρδιακή ανεπάρκεια 
θεωρείται ότι σχετίζεται αιτιοπαθογενετικά με την εξέλιξη του κλινικού συνδρόμου 
της καρδιακής ανεπάρκειας. Οι πιθανές αρνητικές επιδράσεις της φλεγμονής στην 
καρδιακή ανεπάρκεια συμπεριλαμβάνουν την μείωση της συσταλτικής ικανότητας 
της καρδιάς, την ενδοθηλιακή δυσλειτουργία και την μειωμένη αιμάτωση των 
περιφερικών μυών, την καχεξία, και ενδεχομένως την αυξημένη απόπτωση των 
μυοκαρδιακών και άλλων κυττάρων, την ενεργοποίηση του εμβρυϊκού προγράμματος 
έκφρασης γονιδίων στην καρδιά, και την αποσύνδεση των βυποδοχέων των 
μυοκαρδιακών ινών από την αδενυλική κυκλάση. 
Η αυξημένη διαπερατότητα του βλεννογονικού φραγμού του εντέρου, με 
συνέπεια τη διαπίδυση μικροβίων δια των κυττάρων του εντερικού επιθηλίου στη 
συστηματική κυκλοφορία και επομένως της αύξησης του λιποπολυσακχαριδίου στο 
αίμα, θεωρείται ότι οφείλεται στο αυξημένο οίδημα ή την ισχαιμία του εντερικού 
τοιχώματος. Σε μια μελέτη, αυξημένο λιποπολυσακχαρίδιο ανιχνεύτηκε μόνο 
στους ασθενείς με χρόνια καρδιακή ανεπάρκεια που είχαν πρόσφατη απορρύθμιση 
της αιμοδυναμικής τους κατάστασης με εμφάνιση οιδήματος, σε αντίθεση με τους 
ασθενείς με χρόνια καρδιακή ανεπάρκεια που βρίσκονταν σε σταθερή αιμοδυναμική 
κατάσταση και την ομάδα ελέγχου. Μάλιστα, στην πρώτη ομάδα οι αυξημένες 
τιμές του λιποπολυσακχαριδίου υποχώρησαν μετά από διουρητική αγωγή. Μια άλλη 
μελέτη, εξέτασε ασθενείς με χρόνια συμφορητική καρδιακή ανεπάρκεια λειτουργικής 
κλάσης III και IV κατά NYHA. Με ειδικό καθετήρα μετρήθηκε η μερική πίεση 
του διοξειδίου του άνθρακα (pCO2) ενδογαστρικά κατά την ηρεμία και την άσκηση. 
Σε ήπια άσκηση παρατηρήθηκε σημαντική αύξηση του ενδογαστρικού pCO2, γεγονός 
που δεν παρατηρήθηκε στην υγιή ομάδα ελέγχου. Κατά τους συγγραφείς της μελέτης, 
το εύρημα αυτό υποδηλώνει ότι σε ασθενείς με συμφορητική καρδιακή ανεπάρκεια 
συμβαίνουν συχνά επεισόδια μεσεντέριας ισχαιμίας, με πιθανά αποτελέσματα την 
δυσλειτουργία του εντερικού βλεννογόνου και την βακτηριακή διαπίδυση. 
Σε ασθενείς με καρδιακή ανεπάρκεια έχουν επίσης παρατηρηθεί αυξημένα 
επίπεδα διαλυτού CD14, που είναι ο υποδοχέας που δεσμεύει το 
λιποπολυσακχαρίδιο. Το εύρημα αυτό μαρτυρά αυξημένα επίπεδα 
λιποπολυσακχαριδίου και αλληλεπίδραση του με τα κύτταρα του ανοσολογικού 
συστήματος. Τα αυξημένα επίπεδα διαλυτού CD14 συνοδεύονται με αυξημένα 
επίπεδα του TNFα και των υποδοχέων του. Η χορήγηση ενδοτοξίνης 
(λιποπολυσακχαριδίου) ενδοφλεβίως σε υγιείς ασθενείς έχει βρεθεί ότι προκαλεί 
μείωση της συσταλτικότητας του μυοκαρδίου. Μάλιστα, οι κλινικές και 
αιμοδυναμικές επιδράσεις καθώς και η ενεργοποίηση του καταρράκτη της φλεγμονής 
που προκαλεί η ενδοφλέβια χορήγηση ενδοτοξίνης δεν αναστέλλονται με την 
χορήγηση ακόμα και υψηλών δόσεων αναστολέα του TNFα. 
Ο TNFα είναι η κυτοκίνη που έχει ίσως περισσότερο από τις άλλες μελετηθεί και 
συσχετισθεί με το σύνδρομο της καρδιακής ανεπάρκειας. Πέραν της παραγωγής του 
από τα μονοκύτταρα/μακροφάγα, ο TNFα έχει δειχθεί ότι παράγεται από το 
μυοκάρδιο που δυσλειτουργεί (είτε λόγω ιδιοπαθούς διατατικής μυοκαρδιοπάθειας 
είτε λόγω ισχαιμικής μυοκαρδιοπάθειας), σε αντίθεση με το φυσιολογικό 
μυοκάρδιο. Η χορήγηση TNFα σε πειραματόζωα οδηγεί στην εμφάνιση των 
περισσοτέρων από τις κλινικές εκδηλώσεις της καρδιακής ανεπάρκειας. Σε 
ασθενείς με χρόνια καρδιακή ανεπάρκεια, τα επίπεδα του TNFα είναι αυξημένα σε 
σχέση με ασθενείς με χρόνια νεφρική ανεπάρκεια καθώς και με υγιείς εθελοντές. 
Στους ασθενείς με καρδιακή ανεπάρκεια έχει βρεθεί ότι τα επίπεδα του TNFα 
αυξάνονται με την μεγαλύτερη κλινική βαρύτητα της νόσου και ειδικότερα την 
λειτουργική κλάση κατά NYHA. Ιδιαίτερα αυξημένα είναι τα επίπεδα του TNFα σε 
ασθενείς κλάσης ΙΙΙ και ΙV κατά NYHA. Αυξημένα επίπεδα TNFα έχουν 
συσχετισθεί με χαμηλότερη αιμοσφαιρίνη, υψηλότερη ουρία αίματος, παρουσία 
καρδιακής καχεξίας και ενεργοποίηση του νευροορμονικού άξονα ρενίνης – 
αγγειοτασίνης. Ο TNFα πιθανώς έχει άμεση βλαπτική επίδραση στο μυοκάρδιο 
και έχει συσχετισθεί με διάταση των καρδιακών κοιλοτήτων, που πιθανώς οφείλεται 
στην ενεργοποίηση των μεταλλοπρωτεασών της θεμέλιας ουσίας. 
Ο TNFα εξασκεί την δράση του διαμέσου των υποδοχέων του, TNFR1 και 
TNFR2. Οι υποδοχείς αυτοί βρίσκονται στην κυτταρική μεμβράνη. Με την 
πρωτεολυτική δράση όμως του μετατρεπτικού ενζύμου του TNFα, οι υποδοχείς του 
μπορούν να αποσπασθούν από την κυτταρική μεμβράνη και να κυκλοφορούν στο 
αίμα. Σημαντικά αυξημένα επίπεδα των υποδοχέων του TNFα έχουν βρεθεί σε 
ασθενείς με καρδιακή ανεπάρκεια, ενώ τα επίπεδα τους στην επιφάνεια των 
μυοκαρδιακών κυττάρων είναι μειωμένα. Αυτό θεωρείται ότι πιθανώς αντανακλά 
αυξημένη αλληλεπίδραση του TNFα με τα κύτταρα. Οι διαλυτοί υποδοχείς του 
TNFα δεσμεύουν τον παράγοντα στο αίμα. Αυτό μπορεί να σταθεροποιήσει τον 
TNFα και να αυξήσει την διάρκεια ζωής του και συνεπώς της δράσης του. 
Υψηλότερα επίπεδα όμως των υποδοχέων του TNFα στο αίμα θεωρείται ότι 
μπλοκάρουν την δράση του. Πάντως ο ακριβής βιολογικός τους ρόλος και ιδίως 
αν αποτελούν αντιρροπιστικό μηχανισμό στην δράση του TNFα ή όχι, δεν έχει 
επαρκώς αποσαφηνισθεί. Έχουν όμως συσχετισθεί ισχυρά από και ανεξάρτητα με 
κακή πρόγνωση των ασθενών με χρόνια καρδιακή ανεπάρκεια. Αυτό ίσως 
οφείλεται στο γεγονός ότι τα επίπεδα των υποδοχέων του TNFα στο αίμα έχουν 
μικρότερη διακύμανση σε σχέση με τον TNFα αυτόν καθεαυτόν.

Η IL6 επίσης έχει βρεθεί συχνά αυξημένη σε ασθενείς με καρδιακή ανεπάρκεια. 
Πιθανολογείται ότι η παραγωγή της σχετίζεται με την υποάρδευση περιφερικών 
ιστών, καθώς έχει βρεθεί αύξηση των επιπέδων της στο φλεβικό σε σχέση με το 
αρτηριακό αίμα. Διάφορες μελέτες έχουν δείξει διαφορές στα επίπεδα της IL6 
μεταξύ ασθενών που βρίσκονται σε διαφορετική λειτουργική κλάση κατά NYHA, 
αλλά οι συσχετίσεις αυτές δεν ήταν πάντα ταυτόσημες. Φαίνεται πάντως ότι 
αυξημένα επίπεδα IL6 μπορούν να απαντηθούν και στους ασθενείς με ήπια προς 
μέτρια συμπτωματολογία. Αξίζει να σημειωθεί ότι μια μελέτη σε ασθενείς 
με σοβαρή καρδιακή ανεπάρκεια που ελάμβαναν ενδοφλέβια έγχυση μικρής δόσης 
δοβουταμίνης, έδειξε συσχέτιση αυξημένων επιπέδων IL6 με χειρότερες 
αιμοδυναμικές παραμέτρους.
 
Ενώ η αύξηση της εψιδίνης θεωρείται ότι παίζει σημαντικό ρόλο στην 
παθοφυσιολογία της αναιμίας χρονίας νόσου, οι μελέτες που έχουν εξετάσει τα 
επίπεδα της σε ασθενείς με χρόνια καρδιακή ανεπάρκεια και αναιμία δεν 
επιβεβαίωσαν την υπόθεση ότι είναι αυξημένα. Συγκεκριμένα, μια αρχική 
μελέτη εξέτασε 99 συνεχόμενους ασθενείς με χρόνια καρδιακή ανεπάρκεια και 
συστολική δυσλειτουργία της αριστερής κοιλίας, εκ των οποίων 26 είχαν αναιμία (με 
βάση την συγκέντρωση της αιμοσφαιρίνης). Τα επίπεδα της προεψιδίνης ορού δεν 
διέφεραν μεταξύ των δυο ομάδων ασθενών και δεν σχετίζονταν με τη συγκέντρωση 
της αιμοσφαιρίνης.
Μια δεύτερη μελέτη εξέτασε τα επίπεδα εψιδίνης στον ορό 36 ασθενών με χρόνια 
καρδιακή ανεπάρκεια και αναιμία, 25 ασθενών με χρόνια καρδιακή ανεπάρκεια χωρίς 
αναιμία και 16 ασθενών χωρίς καρδιακή ανεπάρκεια ή αναιμία. Η μελέτη αυτή 
έδειξε ότι τα επίπεδα της εψιδίνης στους ασθενείς με καρδιακή ανεπάρκεια και 
αναιμία ήταν χαμηλότερα σε σχέση με την ομάδα ελέγχου, ενώ δεν υπήρχε διαφορά 
μεταξύ των 2 ομάδων ασθενών με καρδιακή ανεπάρκεια. Τα επίπεδα της εψιδίνης 
παρουσίαζαν ανεξάρτητη αρνητική συσχέτιση με την ερυθροποιητίνη και θετική με 
την φερριτίνη. Αντιθέτως, τα επίπεδα της εψιδίνης δεν σχετίζονταν ανεξάρτητα με 
την αιμοσφαιρίνη ούτε με την IL6, παρόλο που τα επίπεδα της τελευταίας ήταν 
αυξημένα στους ασθενείς με καρδιακή ανεπάρκεια και αναιμία. 
Τα αποτελέσματα της προηγούμενης μελέτης επιβεβαίωσε μια άλλη μελέτη με 
παρόμοιο σχεδιασμό. Η μελέτη αυτή συγκεκριμένα εξέτασε τα επίπεδα της 
εψιδίνης στον ορό και στα ούρα σε 36 ασθενείς με χρόνια καρδιακή ανεπάρκεια και 
αναιμία, 61 ασθενείς με χρόνια καρδιακή ανεπάρκεια αλλά χωρίς αναιμία, και 38 
εξωτερικούς ασθενείς με άλλα νοσήματα. Τα επίπεδα της εψιδίνης στον ορό των 
ασθενών με χρόνια καρδιακή ανεπάρκεια και αναιμία ήταν μειωμένα σε σχέση με την 
ομάδα ελέγχου. Τα επίπεδα της εψιδίνης στα ούρα ήταν μειωμένα και στις 2 ομάδες 
ασθενών με καρδιακή ανεπάρκεια σε σχέση με την ομάδα ελέγχου. Παρατηρήθηκε 
επιπλέον ανεξάρτητη θετική συσχέτιση της φερριτίνης με την εψιδίνη τόσο στον ορό 
όσο και στα ούρα, ενώ δεν υπήρχε συσχέτιση της αιμοσφαιρίνης με την εψιδίνη. 
 
Η αναιμία της χρόνιας νεφρικής ανεπάρκειας μοιράζεται αρκετούς παθογενετικούς μηχανισμούς 
με την αναιμία χρονίας νόσου και πολλοί συγγραφείς παλαιότερα κατέτασσαν 
τις δυο αυτές κατηγορίες αναιμίας σε μία ενιαία κατηγορία.
Στην αναιμία της χρόνιας νεφρικής ανεπάρκειας, η μειωμένη παραγωγή 
ερυθροποιητίνης από τους νεφρούς παίζει πρωτεύοντα παθογενετικό ρόλο. Τα 
επίπεδα της ερυθροποιητίνης είναι μειωμένα στους ασθενείς με χρόνια νεφρική 
ανεπάρκεια αναλογικά με το βαθμό της αναιμίας. Η μείωση αυτή φαίνεται ότι είναι 
παράλληλη προς την έκπτωση της απεκκριτικής λειτουργίας του νεφρού (που 
αντικατοπτρίζεται στην κάθαρση της κρεατινίνης). Η ικανότητα του νεφρού να 
αντιδρά στην υποξία με παραγωγή ερυθροποιητίνης διατηρείται, αλλά ο βαθμός της 
αντίδρασης είναι μειωμένος σε σχέση με τον προβλεπόμενο. 
Η ερυθροποιητίνη παράγεται κυρίως από τους νεφρούς και σε πολύ μικρότερο 
ποσοστό (περίπου 10%) από το ήπαρ. Δρα στο μυελό των οστών, εμποδίζοντας την 
απόπτωση των ερυθροβλαστών και επάγοντας τον πολλαπλασιασμό και την 
διαφοροποίηση των πρόδρομων δεσμευμένων κυττάρων της ερυθράς σειράς CFUE 
σε νορμοβλάστες και τελικώς σε ερυρθοκύτταρα. Για τη δράση της αυτή, η 
ερυθροποιητίνη συνδέεται με τους υποδοχείς της στην επιφάνεια των βλαστικών 
κυττάρων με επακόλουθο τον διμερισμό τους που επιφέρει την ενεργοποίηση 
(αυτοφωσφορυλίωση) της κινάσης JAK2, που ενεργοποιεί διάφορους οδούς 
μεταγωγής σήματος. Πέραν τούτου, η ερυθροποιητίνη φαίνεται να έχει 
πλειοτροπικές δράσεις καθώς υποδοχείς της έχουν βρεθεί σε πολλά όργανα μεταξύ 
των οποίων και η καρδιά. 
Στους νεφρούς τα κύτταρα που παράγουν ερυθροποιητίνη εντοπίζονται κυρίως 
στο διάμεσο ιστό της βαθύτερης φλοιώδης μοίρας και της περιφερικής μυελώδης 
μοίρας. Τα κύτταρα αυτά είναι ευαίσθητα στην τοπική προσφορά οξυγόνου και 
όταν αυτή είναι πτωχή, η περιοχή παραγωγής της ερυθροποιητίνης υπερπλάσσεται 
προς την περιφερικότερη φλοιώδη μοίρα του νεφρού. Πιθανώς το οξυγόνο που 
μεταφέρεται με την κυκλοφορία συνδέεται στα ειδικά νεφρικά κύτταρα με μια 
αιμοπρωτεΐνη, που δεν είναι πλήρως ταυτοποιημένη. Η μη επαρκής προσφορά 
οξυγόνου έχει ως αποτέλεσμα την ενεργοποίηση μεταγραφικών παραγόντων, εκ των 
οποίων ο κυριότερος είναι ο επαγόμενος από την υποξία παράγων1 (Hypoxia 
Inducible Factor1 – HIF1). Οι μεταγραφικοί αυτοί παράγοντες αυξάνουν την 
μεταγραφή του γονιδίου της ερυθροποιητίνης. Η συντιθέμενη κατά αυτόν τον τρόπο 
ερυθροποιητίνη εκκρίνεται άμεσα στην κυκλοφορία. Στην προχωρημένου σταδίου 
χρόνια νεφρική ανεπάρκεια, πιθανολογείται ότι η ευαισθησία του νεφρού στα επίπεδα 
οξυγόνου είναι μειωμένη λόγω της δράσης μιας ουραιμικής τοξίνης, με αποτέλεσμα 
μειωμένα επίπεδα του παράγοντα HIF1, και κατά συνέπεια της παραγωγής 
ερυθροποιητίνης. 
Οι νεφροί έχουν σε κάποιο βαθμό τη δυνατότητα να διακρίνουν μεταξύ της 
μειωμένης προσφοράς οξυγόνου που οφείλεται σε μειωμένη περιεκτικότητα του 
αίματος σε οξυγόνο από αυτή που οφείλεται σε μειωμένη καρδιακή παροχή.170 
Συγκεκριμένα, όταν η νεφρική αιμάτωση είναι περιορισμένη ελαττώνεται και η 
ενεργητική επαναρρόφηση του νατρίου από τα νεφρικά σωληνάρια (λόγω της 
μείωσης της διηθούμενης ποσότητας νατρίου) με αποτέλεσμα την μείωση της 
μεταβολικής δραστηριότητας των νεφρώνων και της κατανάλωσης οξυγόνου. Έτσι, 
διατηρείται ικανή ποσότητα οξυγόνου για δέσμευση με τα ειδικά κύτταρα που 
παράγουν ερυθροποιητίνη. 
 
Εκτός από την μειωμένη – για το βαθμό της αναιμίας – παραγωγή 
ερυθροποιητίνης, επιπλέον μηχανισμοί μπορεί να συμβάλλουν στην εμφάνιση 
αναιμίας στην χρόνια νεφρική ανεπάρκεια. Ανάλογα με το βαθμό της νεφρικής 
ανεπάρκειας, κατακρατούνται από τα νεφρά διάφορες τοξίνες, όπως οι πολυαμίνες, 
που μπορεί να έχουν κατασταλτική δράση στην ερυθροποίηση. Η παραθορμόνη 
επίσης που είναι αυξημένη στα προχωρημένα στάδια της νεφρικής νόσου θεωρείται 
ότι έχει ανασταλτική δράση στην ερυθροποίηση. Επίσης, στους ασθενείς με 
προχωρημένη χρόνια νεφρική νόσο έχει παρατηρηθεί σημαντική μείωση του χρόνου 
επιβίωσης των ερυθρών αιμοσφαιρίων. Η μείωση αυτή παρατηρείται 
εντονότερα στους ασθενείς που υποβάλλονται σε αιμοδιάλυση. Δεν φαίνεται 
πάντως να οφείλεται σε μηχανική καταστροφή των ερυθρών αιμοσφαιρίων κατά τη 
δίοδο τους διαμέσου των φίλτρων της αιμοδιάλυσης. Η αυξημένη ωσμωτική 
ευθραυστότητα των ερυθρών αιμοσφαιρίων συνεπεία της ουραιμίας και της απότοκης 
αύξησης της παραθορμόνης μπορεί να συμβάλλει στη μειωμένη επιβίωση τους.177 
Ένα προσφάτως αναγνωρισμένο φαινόμενο είναι και η νεοκυττόλυση, δηλαδή η 
αυξημένη καταστροφή των νεότερων ερυθρών αιμοσφαιρίων. Φαίνεται ότι 
σχετίζεται με χαμηλά επίπεδα ερυθροποιητίνης που μπορεί να παρατηρηθούν στη 
νεφρική ανεπάρκεια. 
Στην χρόνια νεφρική ανεπάρκεια παρατηρούνται επίσης αυξημένα επίπεδα 
προφλεγμονωδών κυτοκινών, που μπορεί να σχετίζονται και με την υποκείμενη νόσο 
που οδήγησε στη νεφρική ανεπάρκεια (π.χ., αυτοάνοσα νοσήματα, σακχαρώδης 
διαβήτης). Η υποκείμενη φλεγμονή στους ασθενείς με χρόνια νεφρική ανεπάρκεια 
μπορεί να αποδοθεί και σε διάφορους άλλους μηχανισμούς, όπως επαναλαμβανόμενα 
επεισόδια μικροβιαιμίας σχετιζόμενης με την αγγειακή πρόσβαση για την 
αιμοδιάλυση, χρόνιες λοιμώξεις όπως η περιοδοντίτιδα, βακτηριακή διαπίδυση δια 
του τοιχώματος του εντέρου, ή η έκθεση σε φλεγμονώδεις παράγοντες κατά την 
αιμοδιάλυση. Αυτό αντικατοπτρίζεται σε αύξηση δεικτών της φλεγμονής, όπως 
η Cαντιδρώσα πρωτεΐνη, ιδίως στους ασθενείς που υποβάλλονται σε αιμοδιάλυση. 
Οι παράγοντες αυτοί οδηγούν σε αυξημένο οξειδωτικό στρες. Οι προφλεγμονώδεις 
κυτοκίνες, όπως αναλύθηκε παραπάνω για την αναιμία χρονίας νόσου, έχουν επίσης 
ανασταλτικές δράσεις στην ερυθροποίηση, είτε μέσω άμεσης δράσης στα πρόδρομα 
κύτταρα της ερυθράς σειράς είτε μέσω μείωσης της ευαισθησίας τους στην 
ερυθροποιητίνη.
Αξίζει να σημειωθεί ότι σε ένα σημαντικό ποσοστό ασθενών με αναιμία της 
χρόνιας νεφρικής ανεπάρκειας έχει βρεθεί να υποκρύπτεται σιδηροπενία, ενώ σε 
ακόμη μεγαλύτερο ποσοστό (76% των γυναικών και 32% των ανδρών σύμφωνα με 
μια μεγάλη επιδημιολογική μελέτη) υπάρχουν σχετικά μειωμένες αποθήκες σιδήρου, 
όπως αυτό αντικατοπτρίζεται από επίπεδα φερριτίνης < 100 ng/ml, γεγονός που 
μπορεί να περιορίσει το βαθμό ανταπόκρισης του μυελού στην ερυθροποιητίνη. Σε 
μια κλινική μελέτη, 47 συνεχόμενοι ασθενείς με χρόνια νεφρική ανεπάρκεια (επίπεδα 
κρεατινίνης ορού μεταξύ 1,3 και 5,5 mg/dl) και αναιμία (αιμοσφαιρίνη < 12 g/dl) 
υποβλήθηκαν σε στερνική παρακέντηση μυελού των οστών. Στους 46 (97,9%) από 
τους 47 διαγνώστηκε σιδηροπενία (απουσία σιδήρου μετά ειδική χρώση του 
επιχρίσματος του μυελού των οστών). Μετά τη χορήγηση σιδήρου ενδοφλεβίως, 26 
ασθενείς (55.3%) αποκατέστησαν επίπεδα αιμοσφαιρίνης > 12 g/dl. Η δυσλειτουργία 
των αιμοπεταλίων που συνοδεύει την τελικού σταδίου νεφρική ανεπάρκεια μπορεί να 
είναι υπεύθυνη για μικροσκοπική απώλεια αίματος από τον γαστρεντερικό 
σωλήνα. Πέρα από τυχόν απώλειες από τον γαστρεντερικό σωλήνα, στους 
ασθενείς που υποβάλλονται σε αιμοδιάλυση, η σιδηροπενία έχει συσχετισθεί και με 
μειωμένη απορρόφηση σιδήρου από τον γαστρεντερικό σωλήνα. 
 
Η συχνότητα της χρόνιας νεφρικής νόσου είναι αυξημένη στους ασθενείς με 
χρόνια καρδιακή ανεπάρκεια. Σε μια συστηματική ανασκόπηση που συμπεριέλαβε 16 
μελέτες με 80.098 συνολικά νοσηλευόμενους ή εξωτερικούς ασθενείς με καρδιακή 
ανεπάρκεια, η συχνότητα μέτριας ή σοβαρής νεφρικής δυσλειτουργίας (οριζόμενης 
από κρεατινίνη ορού > 1.5 mg/dl, κάθαρση κρεατινίνης ή εκτιμώμενο ρυθμό 
σπειραματικής διήθησης < 53 ml/min ή τέλος από κυστατίνη-C ορού ≥ 1,56 mg/dl) 
ήταν 29%. Η συχνότητα της νεφρικής δυσλειτουργίας είναι ακόμα μεγαλύτερη σε 
ασθενείς με καρδιακή ανεπάρκεια που παρουσιάζουν παρόξυνση των συμπτωμάτων 
τους και χρειάζονται εισαγωγή στο νοσοκομείο. Επιπλέον, σε σημαντικό αριθμό 
των ασθενών που παρακολουθούνται για χρόνια καρδιακή ανεπάρκεια η νεφρική 
λειτουργία χειροτερεύει με την πάροδο του χρόνου. Οι πιθανοί παθοφυσιολογικοί 
μηχανισμοί που είναι οδηγούν σε επιδείνωση της νεφρικής λειτουργίας σε ασθενείς 
με καρδιακή ανεπάρκεια περιλαμβάνουν την ενεργοποίηση του νευροορμονικού 
άξονα, την μειωμένη αιμάτωση των νεφρών, και την αυξημένη κεντρική φλεβική 
πίεση, που αντανακλάται σε αυξημένη νεφρική φλεβική πίεση. 
Επιπρόσθετα, η χρόνια νεφρική ανεπάρκεια μπορεί συχνά να έχει αρνητικές 
επιδράσεις στο καρδιαγγειακό σύστημα, όπως υπερτροφία και ίνωση της αριστερής 
κοιλίας, στεφανιαία νόσο, ασβέστωση και σκλήρυνση των μεγάλων αγγείων, 
ασβέστωση καρδιακών βαλβίδων και τέλος διαστολική και συστολική καρδιακή 
ανεπάρκεια. Οι επιπλοκές μάλιστα από το καρδιαγγειακό σύστημα αποτελούν 
ιδιαίτερα συχνή αιτία θανάτου των ασθενών με χρόνια νεφρική ανεπάρκεια. 
Ιδιαίτερη σημασία για την πρόγνωση των ασθενών με χρόνια νεφρική ανεπάρκεια 
φαίνεται να έχει η ανάπτυξη υπερτροφίας της αριστερής κοιλίας. Πολλοί 
μηχανισμοί φαίνεται να συμβάλλουν σε αυτό, όπως η αναιμία, η υπέρταση, η 
υπερδυναμική κυκλοφορία λόγω υπερφόρτωσης ύδατος και αρτηριοφλεβωδών 
παρακάμψεων (shunt), ο υπερπαραθυρεοειδισμός και η ενεργοποίηση νευρο-ορμονικών 
μηχανισμών. Η αναιμία έχει σημαντικό ρόλο στην ανάπτυξη 
υπερτροφίας και διάτασης της αριστερής κοιλίας στους ασθενείς με χρόνια νεφρική 
ανεπάρκεια, όπως έχει δειχθεί σε πολλές μελέτες. 
Λόγω της συχνής συνύπαρξης αναιμίας στα προχωρημένα στάδια της χρόνιας 
νεφρικής νόσου και της χρόνιας καρδιακής ανεπάρκειας, καθώς και λόγω της 
αλληλοσυνδεόμενης σημασίας της καθεμίας εκ των τριών παθήσεων για την 
εμφάνιση και την εξέλιξη των άλλων, πολλοί συγγραφείς έχουν χρησιμοποιήσει τον 
όρο «καρδιονεφρικό σύνδρομο με αναιμία». 

Αιμοαραίωση ή αναιμία εξ αραιώσεως καλείται η πτώση του αιματοκρίτη που δεν 
οφείλεται σε μείωση του όγκου των ερυθρών αιμοσφαιρίων, αλλά σε αύξηση του 
όγκου του πλάσματος. 
Η αιμοαραίωση είναι πιο γνωστή ως μια κατάσταση που συμβαίνει φυσιολογικά 
κατά την εγκυμοσύνη. Η «φυσιολογική αναιμία» που παρατηρείται κατά την 
εγκυμοσύνη σχετίζεται με αύξηση του όγκου του πλάσματος που είναι μεγαλύτερη 
από την αύξηση της μάζας των ερυθροκυττάρων. Άλλες φυσιολογικές 
καταστάσεις στις οποίες έχουμε αύξηση του όγκου του πλάσματος είναι μετά την 
προσαρμογή σε θερμό κλίμα και σε πρόγραμμα άσκησης. Μέσα σε μια μέρα 
από την έναρξη προγράμματος άσκησης, ο όγκος του πλάσματος αρχίζει να αυξάνει 
μέχρι και τις επόμενες 45 εβδομάδες. Αμέσως μετά έντονη άσκηση όμως ο όγκος 
του πλάσματος είναι μειωμένος. Για παράδειγμα, σε δρομείς μαραθωνίου δρόμου έχει 
παρατηρηθεί μείωση του όγκου του πλάσματος κατά 12% αμέσως μετά την κούρσα, 
ενώ σε ασθενείς με χρόνια καρδιακή ανεπάρκεια, έχει παρατηρηθεί μείωση του όγκου 
του πλάσματος κατά 11% αμέσως μετά από δοκιμασία κόπωσης. Κατά την 
φάση προσαρμογής σε μεγάλο υψόμετρο (περίπου 3.000 m) μπορεί να μειωθεί ο 
όγκος του πλάσματος, ενώ αντίθετες μεταβολές έχουν παρατηρηθεί κατά την 
έκθεση σε εξαιρετικά μεγάλο υψόμετρο (6.000 m). 
Διάφορες παθολογικές καταστάσεις που χαρακτηρίζονται είτε από χαμηλή 
καρδιακή παροχή είτε από περιφερική αγγειοδιαστολή (όπως η κίρρωση του ήπατος 
και η αιμοδυναμικά σημαντική περιφερική αρτηριοφλεβώδης επικοινωνία) μπορούν 
να οδηγήσουν σε κατακράτηση νατρίου και ύδατος, μέσω ενεργοποίησης των 
σχετικών νευροορμονικών μηχανισμών. Όπως επίσης έχει αναφερθεί παραπάνω, 
κατά την χρόνια σοβαρή αναιμία, η προκύπτουσα αύξηση του όγκου του πλάσματος 
μπορεί να είναι μεγαλύτερη από όσο απαιτείται για να διατηρηθεί ο συνολικός όγκος 
του αίματος στα φυσιολογικά επίπεδα. 
 
Οι μεταβολές στον όγκο του πλάσματος σε φυσιολογικές και παθολογικές 
καταστάσεις αντανακλώνται σε διακύμανση της τιμής του αιματοκρίτη. Σε 
φυσιολογικά άτομα έχει βρεθεί ότι υπάρχει μια βιολογική διακύμανση του 
αιματοκρίτη (μεταξύ του ίδιου ατόμου) της τάξης του 3% σε διάστημα 
1 ημέρας με 1-2 μήνες, σύμφωνα με μια ανασκόπηση 12 σχετικών μελετών. Επίσης, υπάρχει 
αναλυτική διακύμανση που σχετίζεται με την ποιότητα της εργαστηριακής μέτρησης 
του αιματοκρίτη, και η οποία επίσης μπορεί να είναι της τάξης του 3%. Με βάση 
μαθηματικούς υπολογισμούς που λαμβάνουν υπόψη τις παραπάνω παραμέτρους, η 
διαφορά δυο διαδοχικών μετρήσεων αιματοκρίτη σε βραχύ χρονικό διάστημα στο 
ίδιο άτομο και με τον ίδιο αναλυτή και μπορεί να είναι 12% (κατά το 95% διάστημα 
εμπιστοσύνης). 
 
Κατά την κλινική πορεία των ασθενών με καρδιακή ανεπάρκεια, οι μεταβολές 
στον όγκο του πλάσματος είναι συχνές. Κατά κανόνα, αύξηση του όγκου του 
πλάσματος παρατηρείται κατά την φάση της οξέως μη αντιρροπούμενης καρδιακής 
ανεπάρκειας με μείωση του κατά την φάση της αιμοδυναμικής σταθεροποίησης. 
Σε πολλούς από τους ασθενείς που παρουσιάζουν αναιμία όταν μελετώνται σε φάση 
οξέως μη αντιρροπούμενης καρδιακής ανεπάρκειας, η αιμοσφαιρίνη επανέρχεται σε 
ικανοποιητικά επίπεδα μετά την αιμοδυναμική τους σταθεροποίηση. Σε μια 
αναδρομική μελέτη 6.159 ασθενών με χρόνια καρδιακή ανεπάρκεια, που ήταν αρχικά 
σε σταθεροποιημένη κλινική κατάσταση και παρακολουθούνταν σε τακτικά 
εξωτερικά ιατρεία νοσοκομείου των ΗΠΑ, το 17,2% είχε αναιμία κατά την είσοδο 
στη μελέτη (Hb < 12 g/dl για τους άνδρες και Hb < 11 g/dl για τις γυναίκες).50 Σε 
διάστημα παρακολούθησης 6 μηνών, το 43% των ασθενών που είχε αναιμία 
παρουσίασε αποκατάσταση των επιπέδων της αιμοσφαιρίνης πάνω από τα όρια της 
αναιμίας. Αντιθέτως, αναιμία εμφάνισε το 16% όσων δεν είχαν αρχικά αναιμία. 
Αξίζει να σημειωθεί ότι σίδηρος ως θεραπεία για την αναιμία χορηγήθηκε στο 21% 
του συνόλου των ασθενών, ενώ παράγοντες που διεγείρουν την ερυθροποίηση 
χορηγήθηκαν στο 8% των ασθενών. Παρόμοια αποτελέσματα παρατηρήθηκαν και σε 
μια άλλη μελέτη 4.144 ασθενών με χρόνια καρδιακή ανεπάρκεια που 
παρακολουθούνταν σε εξωτερικά ιατρεία 21 κέντρων στη Νορβηγία. Συνολικά, 
1.952 ασθενείς είχαν επαρκή παρακολούθηση στα προκαθορισμένα χρονικά 
διαστήματα της μελέτης. Η τελευταία επίσκεψη ήταν 6 μήνες μετά την 
σταθεροποίηση της φαρμακευτικής αγωγής. Η συχνότητα της αναιμίας κατά την 
είσοδο στη μελέτη ήταν 21,3% για τους ασθενείς αυτούς. Στην τελευταία επίσκεψη, 
το 41,8% όσων είχε αρχικά αναιμία (σύμφωνα με τα κριτήρια του ΠΟΥ) παρουσίασε 
αποκατάσταση των επιπέδων της αιμοσφαιρίνης στα φυσιολογικά όρια, ενώ αναιμία 
εμφάνισε το 14,2% όσων δεν είχαν αρχικά αναιμία. 
 
Η αιμοδυναμική κατάσταση του ασθενούς όσον αφορά την αύξηση ή μείωση του 
όγκου του πλάσματος είναι δύσκολο να προβλεφτεί με βάση μόνο τα κλινικά 
ευρήματα.213 Οι παλαιότερες κλινικές μελέτες παρέχουν αντικρουόμενα ευρήματα 
όσον αφορά τη συσχέτιση της φλεβικής πίεσης με τον όγκο του αίματος.214, 215 Σε μια 
σχετικά πρόσφατη προοπτική μελέτη 43 περιπατητικών ασθενών με χρόνια καρδιακή 
ανεπάρκεια λειτουργικής κλάσης ΙΙ ως IV κατά NYHA χωρίς οιδήματα, έγινε 
μέτρηση του όγκου του πλάσματος με την μέθοδο της ραδιοσημασμένης με 131I 
αλβουμίνης.216 Μελετήθηκαν διάφορα κλινικά και εργαστηριακά χαρακτηριστικά ως 
προς τη συσχέτιση τους με τον όγκο πλάσματος των ασθενών. Με τη παραπάνω 
μέθοδο, 2 (5%) ασθενείς είχαν υποογκαιμία, 13 (30%) είχαν νορμοογκαιμία και οι 
υπόλοιποι 28 (65%) ασθενείς είχαν υπερογκαιμία. Σε ένα υποσύνολο 17 ασθενών 
στους οποίους έγινε δεξιός καρδιακός καθετηριασμός, η πίεση ενσφήνωσης 
πνευμονικών τριχοειδών συσχετίστηκε στατιστικώς σημαντικά με την παρουσία 
υπερογκαιμίας και τον όγκο πλάσματος. Στο σύνολο των ασθενών, κανένα από τα 
κλινικά ευρήματα που εξετάστηκαν δεν συσχετίστηκε από μόνο του στη 
διπαραγοντική ανάλυση σε στατιστικά σημαντικό βαθμό με την ύπαρξη 
υπερογκαιμίας (σε αντιδιαστολή με νορμοογκαιμία ή υποογκαιμία), εκτός από τη 
χαμηλή συστολική αρτηριακή πίεση. Τα κλινικά ευρήματα που δεν συσχετίστηκαν με 
την υπερογκαιμία ήταν συγκεκριμένα η καρδιακή συχνότητα, η διαστολική και μέση 
αρτηριακή πίεση, η σφαγιτιδική φλεβική πίεση, οι τρίζοντες (μη μουσικοί) ρόγχοι, ο 
τρίτος καρδιακός τόνος και η ηπατομεγαλία. Από τα λοιπά κλινικοεργαστηριακά 
χαρακτηριστικά των ασθενών, μόνο το χαμηλό κλάσμα εξωθήσεως αριστερής κοιλίας 
και η λήψη θεραπείας με βαναστολείς συσχετίστηκαν με την παρουσία 
υπερογκαιμίας. Ο αιματοκρίτης δεν διέφερε μεταξύ των δυο συγκρινόμενων ομάδων. 
Η χαμηλή συστολική αρτηριακή πίεση και η θεραπεία με βαναστολείς ήταν οι 
μοναδικοί ανεξάρτητοι προγνωστικοί κλινικοί παράγοντες υπερογκαιμίας στην 
πολυπαραγοντική ανάλυση (που συμπεριέλαβε τη λήψη φουροσεμίδης, το κλάσμα 
εξωθήσεως αριστερής κοιλίας, τη λειτουργική κλάση κατά NYHA, το φύλο και την 
ηλικία). Η κλινική διάγνωση της υπερογκαιμίας (που ορίστηκε ως η παρουσία 
τουλάχιστον ενός ευρήματος συμφόρησης κατά τη φυσική εξέταση και ενός 
αντίστοιχου συμπτώματος) είχε 43% ευαισθησία και 67% ειδικότητα για τη διάγνωση 
της υπερογκαιμίας. 

Η θεραπεία με αναστολείς του μετατρεπτικού ενζύμου της αγγειοτασίνης 
συστήνεται σε όλους τους ασθενείς με καρδιακή ανεπάρκεια και ελαττωμένο κλάσμα 
εξωθήσεως της αριστερής κοιλίας, εκτός αν υπάρχουν αντενδείξεις ή δυσανεξία στη 
χρήση των φαρμάκων αυτών. Για τους ασθενείς που δεν ανέχονται τη θεραπεία με 
αναστολείς του μετατρεπτικού ενζύμου, συνιστάται θεραπεία με ανταγωνιστές των 
υποδοχέων της αγγειοτασίνης. Με βάση τις ευρωπαϊκές κατευθυντήριες οδηγίες, οι 
ανταγωνιστές των υποδοχέων της αγγειοτασίνης συνιστώνται και στους ασθενείς που 
παραμένουν συμπτωματικοί παρά τη θεραπεία με αναστολείς του μετατρεπτικού 
ενζύμου και βαναστολείς και δεν λαμβάνουν ανταγωνιστές της αλδοστερόνης.

Τόσο οι αναστολείς του μετατρεπτικού ενζύμου όσο και οι ανταγωνιστές των 
υποδοχέων της αγγειοτασίνης μπορεί να προκαλέσουν αναιμία, όταν χορηγούνται για 
τη θεραπεία διαφόρων παθολογικών καταστάσεων. Οι καταστάσεις αυτές 
περιλαμβάνουν την αρτηριακή υπέρταση, τον σακχαρώδη διαβήτη, και τη χρόνια 
νεφρική νόσο. Στους ασθενείς με τελικού σταδίου χρόνια νεφρική ανεπάρκεια υπό 
αιμοδιάλυση που λαμβάνουν θεραπεία για αναιμία με ανασυνδυασμένη ανθρώπεια 
ερυθροποιητίνη, η έναρξη θεραπείας με αναστολείς του μετατρεπτικού ενζύμου 
συνήθως οδηγεί σε αύξηση της αναγκαίας δόσης της ερυθροποιητίνης, ώστε να 
διατηρηθεί ο αιματοκρίτης στα επιθυμητά επίπεδα. Αλλά και παλαιότερα όταν η 
ανασυνδυασμένη ανθρώπεια ερυθροποιητίνη δεν ήταν διαθέσιμη, η θεραπεία με 
καπτοπρίλη οδηγούσε σε μείωση του αιματοκρίτη σε μεγάλο ποσοστό των ασθενών 
αυτών, με αποκατάσταση του μετά τη διακοπή της θεραπείας. 
Η δράση των αναστολέων του συστήματος ρενίνης – αγγειοτασίνης όσον αφορά 
τη μείωση του αιματοκρίτη έχει χρησιμοποιηθεί θεραπευτικά σε διάφορες 
καταστάσεις στις οποίες παρατηρείται αντιδραστική ερυθροκυττάρωση. Τέτοιες 
καταστάσεις είναι η πολυκυτταραιμία μετά από παραμονή σε υψηλό υψόμετρο, η 
χρόνια αποφρακτική νόσος των πνευμόνων, και η ερυθροκυττάρωση μετά από 
μεταμόσχευση νεφρού. 

Πτώση του αιματοκρίτη έπειτα από θεραπεία με αναστολείς του συστήματος 
ρενίνης – αγγειοτασίνης έχει παρατηρηθεί και σε ασθενείς με καρδιακή ανεπάρκεια. 
Σε μια μικρή, τυχαιοποιημένη, διπλή τυφλή κλινική δοκιμή, 8 ασθενείς με σταθερή, 
μετρίας βαρύτητας καρδιακή ανεπάρκεια έλαβαν εναλαπρίλη ενώ 9 έλαβαν 
placebo. Μετά από θεραπεία 12 εβδομάδων, παρατηρήθηκε σημαντική μείωση 
στην συγκέντρωση της αιμοσφαιρίνης του περιφερικού φλεβικού αίματος στους 
ασθενείς που έλαβαν εναλαπρίλη. Μετά από μέτρηση του συνολικού όγκου του 
αίματος, παρατηρήθηκε σημαντική μείωση στη μέση συνολική περιεκτικότητα του 
αίματος σε αιμοσφαιρίνη κατά 11% στους ασθενείς που έλαβαν εναλαπρίλη. Οι 
αντίστοιχες μεταβολές στους ασθενείς που έλαβαν placebo δεν ήταν στατιστικά 
σημαντικές. 
Ο ρόλος της εναλαπρίλης σε σχέση με το placebo όσον αφορά την ανάπτυξη 
αναιμίας μελετήθηκε σε μια δευτερογενή ανάλυση δεδομένων από τις 2 
πολυκεντρικές, τυχαιοποιημένες, διπλέςτυφλές κλινικές δοκιμές SOLVD, που 
συμπεριέλαβαν συμπτωματικούς και ασυμπτωματικούς ασθενείς, αντίστοιχα, με 
δυσλειτουργία της αριστερής κοιλίας. Με βάση δεδομένα από 4.174 ασθενείς που 
δεν είχαν αναιμία (με βάση τα κριτήρια του ΠΟΥ) κατά την είσοδο στη μελέτη, 
11,3% όσων τυχαιοποιήθηκαν σε θεραπεία με εναλαπρίλη ανέπτυξαν αναιμία μετά 
από ένα έτος παρακολούθησης, σε σχέση με 7,9% όσων έλαβαν placebo. 
Η διαφορά αυτή παρέμεινε στατιστικά σημαντική μετά από 
προσαρμογή για διάφορους πιθανούς συγχυτικούς παράγοντες. Πτώση του 
αιματοκρίτη κατά τουλάχιστον 6% στο ένα έτος παρακολούθησης παρατηρήθηκε σε 
5,2% των ασθενών που έλαβαν εναλαπρίλη έναντι 4,1% όσων έλαβαν placebo. 
Παρόμοια αποτελέσματα παρατηρήθηκαν και σε μια δευτερογενή ανάλυση της 
πολυκεντρικής, τυχαιοποιημένης, διπλής-τυφλής κλινικής δοκιμής ValHeFT, που 
συνέκρινε την θεραπεία με βαλσαρτάνη έναντι placebo σε ασθενείς με συμπτωματική 
καρδιακή ανεπάρκεια. Στους ασθενείς που έλαβαν βαλσαρτάνη, παρατηρήθηκε 
στατιστικά σημαντική μείωση της αιμοσφαιρίνης σε σχέση με όσους έλαβαν placebo, 
διαφορά η οποία διατηρήθηκε για όλο το διετές διάστημα παρακολούθησης της 
μελέτης. Ο ρόλος της βαλσαρτάνης όσον αφορά την πτώση της αιμοσφαιρίνης 
επιβεβαιώθηκε και σε σχετική πολυπαραγοντική ανάλυση. Η μέση πτώση της 
αιμοσφαιρίνης στην ομάδα της βαλσαρτάνης ήταν περίπου 0.4 g/dl στο ένα έτος 
παρακολούθησης, σύμφωνα με δεδομένα από 1.916 ασθενείς, ενώ η μέση 
αιμοσφαιρίνη παρέμεινε σταθερή στο διάστημα αυτό στους 1.988 ασθενείς που 
έλαβαν placebo. 
Η δράση των αναστολέων του συστήματος ρενίνης – αγγειοτασίνης όσον αφορά 
την μείωση του αιματοκρίτη μπορεί να είναι δοσοεξαρτώμενη. Το ζήτημα αυτό 
εξετάστηκε σε μια δευτερογενή ανάλυση δεδομένων από μια τυχαιοποιημένη κλινική 
δοκιμή που συνέκρινε τη θεραπεία με υψηλή (ως 60 mg την ημέρα) έναντι 
καθιερωμένης (ως 20 mg την ημέρα) δόσης εναλαπρίλης σε ασθενείς με συμφορητική 
καρδιακή ανεπάρκεια. Σε 60 ασθενείς που έλαβαν θεραπεία με υψηλή δόση 
εναλαπρίλης παρατηρήθηκε στατιστικά σημαντική πτώση της μέσης τιμής του 
αιματοκρίτη στο ένα έτος παρακολούθησης (από 43,2% σε 40,7%). Η μέση τιμή 
όμως του αιματοκρίτη στο διάστημα αυτό (41,8%) σε 56 ασθενείς που έλαβαν την 
καθιερωμένη δόση εναλαπρίλης δεν διέφερε σε σχέση με την τιμή του αιματοκρίτη 
εισόδου (42,4%). 

Δύο κύριοι μηχανισμοί φαίνεται ότι συμμετέχουν στη δράση των αναστολέων του 
συστήματος ρενίνης – αγγειοτασίνης όσον αφορά την πρόκληση αναιμίας. Ο πρώτος 
σχετίζεται με μειωμένη παραγωγή ερυθροποιητίνης και ο δεύτερος με άμεση 
επίδραση στα πρόδρομα κύτταρα της ερυθράς σειράς του μυελού των οστών. 
Μείωση των επιπέδων ερυθροποιητίνης μετά από χορήγηση αναστολέων του 
συστήματος ρενίνης – αγγειοτασίνης έχει παρατηρηθεί σε υγιείς εθελοντές καθώς και 
σε ασθενείς με διάφορες υποκείμενες καταστάσεις, όπως χρόνια νεφρική ανεπάρκεια 
και χρόνια καρδιακή ανεπάρκεια. Σε μια μονήτυφλή μελέτη διασταυρούμενης 
μετάβασης, 10 υγιείς ενήλικες έλαβαν διαδοχικά καπτοπρίλη και εναλαπρίλη ή 
αντίστροφα για 28 ημέρες, με ίση περίοδο κάθαρσης μεταξύ της λήψης των δυο 
φαρμάκων. Αντίστοιχη πτώση στα μέσα επίπεδα της ερυθροποιητίνης ορού 
παρατηρήθηκε και με τα δυο φάρμακα, που αποκαταστάθηκε μετά τη διακοπή της 
θεραπείας. 
Σύμφωνα με μια άλλη μελέτη, σε 18 ασθενείς με συμφορητική καρδιακή 
ανεπάρκεια λόγω ιδιοπαθούς διατατικής μυοκαρδιοπάθειας, χορηγήθηκε θεραπεία με 
εναλαπρίλη για 48 εβδομάδες. Ενώ τα μέσα επίπεδα της ερυθροποιητίνης ορού 
ήταν αυξημένα κατά την είσοδο στη μελέτη (37 pmol/l), μετά την θεραπεία με 
εναλαπρίλη παρατηρήθηκε αποκατάσταση τους στα φυσιολογικά όρια (17.5 pmol/l). 
Αυτό συνοδεύτηκε με βελτίωση των κλινικών και αιμοδυναμικών χαρακτηριστικών 
των ασθενών. Αντίστοιχα ευρήματα παρατηρήθηκαν και σε μια άλλη μελέτη, στην 
οποία 9 ασθενείς με σοβαρή συμφορητική καρδιακή ανεπάρκεια έλαβαν θεραπεία με 
εναλαπρίλη. Τα μέσα επίπεδα ερυθροποιητίνης ορού υποχώρησαν από 43 mU/ml 
σε 12 mU/ml, μετά 3 εβδομάδες θεραπείας. 
Η αγγειοτασίνη ΙΙ αυξάνει τα επίπεδα ερυθροποιητίνης ορού. Σε μια σχετική 
μελέτη διασταυρούμενης μετάβασης, χορηγήθηκε 6ωρη έγχυση με αγγειοτασίνη II 
και placebo σε 9 υγιείς εθελοντές. Τα επίπεδα της ερυθροποιητίνης ορού 
αυξήθηκαν σημαντικά στις 6 και 12 ώρες μετά τη χορήγηση αγγειοτασίνης II, σε 
σχέση με τη χορήγηση placebo, ενώ στις 24 ώρες παρακολούθησης επέστρεψαν σε 
επίπεδα αντίστοιχα με αυτά προ της έγχυσης. Η αύξηση της ερυθροποιητίνης με τη 
χορήγηση αγγειοτασίνης II, δεν παρατηρήθηκε όταν οι ασθενείς έλαβαν προθεραπεία 
με αναστολέα των AT1 υποδοχέων της αγγειοτασίνης II (βαλσαρτάνη). 

Ο μηχανισμός με τον οποίο η αγγειοτασίνη II προκαλεί αύξηση της παραγωγής 
ερυθροποιητίνης φαίνεται ότι σχετίζεται με τις αιμοδυναμικές και λειτουργικές 
μεταβολές που επιφέρει επί του νεφρώνα. Συγκεκριμένα, η αγγειοτασίνη II προκαλεί 
μείωση της νεφρικής αιματικής ροής στο νεφρικό παρέγχυμα, και κατά συνέπεια της 
παροχής οξυγόνου, διαμέσου αγγειοσύσπασης του απαγωγού αρτηριδίου. 
Προκαλεί επίσης αύξηση της σπειραματικής διήθησης και της ενεργητικής 
επαναρρόφησης νατρίου από τα νεφρικά σωληνάρια. Οι μεταβολές αυτές της 
μείωσης της αιμάτωσης και της αύξησης του κατανάλωσης ενέργειας από τον 
νεφρώνα, αντίστοιχα, προκαλούν τοπική υποξία, που όπως έχει αναφερθεί παραπάνω, 
είναι το ερέθισμα για την παραγωγή της ερυθροποιητίνης. Αντίθετα, οι αναστολείς 
του συστήματος ρενίνης – αγγειοτασίνης αυξάνουν την νεφρική αιματική ροή και 
μειώνουν την σπειραματική διήθηση και την επαναρρόφηση νατρίου, όπως έχουν 
δείξει μελέτες και σε ασθενείς με καρδιακή ανεπάρκεια. Κατά συνέπεια, 
μειώνεται το ερέθισμα για παραγωγή ερυθροποιητίνης. 
Η αγγειοτασίνη II θεωρείται ότι διεγείρει την ερυθροποίηση με άμεση δράση, 
ανεξάρτητη από την ερυθροποιητίνη, στα πρόδρομα κύτταρα της ερυθράς σειράς. Σε 
μια μελέτη που εξέτασε in vitro αρχέγονα CD34+ αιμοποιητικά κύτταρα σε συνθήκες 
καλλιέργειας που ευοδώνουν τη διαφοροποίηση τους προς την ερυθρά σειρά, 
βρέθηκε ότι τα πρόδρομα κύτταρα της ερυθράς σειράς BFUE εκφράζουν υποδοχείς 
για την AT1 υποδοχέα της αγγειοτασίνης II. Η προσθήκη αγγειοτασίνης II στην 
καλλιέργεια των κυττάρων αυτών οδήγησε σε αυξημένο αριθμό αποικιών των 
κυττάρων BFUE. Η επίδραση της αγγειοτασίνης II εξουδετερώθηκε με την 
προσθήκη λοσαρτάνης στην καλλιέργεια. 

Παρομοίως, σε μια μελέτη που συμπεριέλαβε 8 ασθενείς με ερυθροκυττάρωση 
μετά από μεταμόσχευση νεφρού, η χορήγηση εναλαπριλάτης οδήγησε σε σημαντική 
αναστολή της ανάπτυξης αποικιών κυττάρων BFUE από το περιφερικό αίμα των 
ασθενών. Ανάλογα ευρήματα παρατηρήθηκαν και σε μια αντίστοιχη μελέτη, μετά 
από τη χορήγηση αναστολέων του μετατρεπτικού ενζύμου καθώς και ανταγωνιστών 
των υποδοχέων αγγειοτασίνης, σε 10 ασθενείς με χρόνια νεφρική ανεπάρκεια υπό 
αιμοδιάλυση. 
Έχει προταθεί ότι η δράση των αναστολέων του μετατρεπτικού ενζύμου της 
αγγειοτασίνης στην ερυθροποίηση μπορεί να σχετίζεται και με ανεξάρτητους της 
αγγειοτασίνης II μεταβολικές οδούς στις οποίες συμμετέχει το μετατρεπτικό 
ένζυμο. Μια μελέτη εξέτασε 10 ασθενείς με καρδιακή ανεπάρκεια που 
ευρίσκονταν σε θεραπεία με αναστολείς του μετατρεπτικού ενζύμου και παρουσίαζαν 
αναιμία χωρίς εμφανή αιτία και τους συνέκρινε με 10 εξομοιωμένους ασθενείς-μάρτυρες 
που δεν είχαν αναιμία. Ο ορός των ασθενών με αναιμία μείωσε κατά 
17% την παραγωγή αποικιών κυττάρων BFUE in vitro, όταν προστέθηκε σε 
καλλιέργεια προγονικών αιμοποιητικών κυττάρων που προέρχονταν από το μυελό 
των οστών υγιών ατόμων. Το φαινόμενο αυτό δεν παρατηρήθηκε όταν προστέθηκε ο 
ορός των ασθενώνμαρτύρων. O βαθμός της παραγωγής BFUE συσχετίστηκε 
αντιστρόφως ανάλογα με τα επίπεδα στον ορό του πεπτιδίου Νακετύλοσερύλο-
ασπαρτύλολυσύλοπρολίνη (AcSDKP). Το πεπτίδιο αυτό μεταβολίζεται κατά κύριο 
λόγο από το μετατρεπτικό ένζυμο της αγγειοτασίνης και θεωρείται ότι έχει 
ανασταλτική δράση στην ερυθροποίηση. Τα επίπεδα του ήταν περίπου 2 φορές 
υψηλότερα στους ασθενείς με αναιμία σε σχέση με τους μάρτυρες χωρίς αναιμία. Οι 
δυο ομάδες δεν διέφεραν αναφορικά με τη διάρκεια θεραπείας με αναστολείς του 
μετατρεπτικού ενζύμου καθώς και τη δόση των φαρμάκων αυτών. Η δραστηριότητα 
του μετατρεπτικού ενζύμου στον ορό ήταν σημαντικά χαμηλότερη για τους ασθενείς 
με αναιμία, ενώ τα επίπεδα της αγγειοτασίνης II ορού δεν διέφεραν μεταξύ των δύο 
ομάδων. Σε 3 από τους δέκα ασθενείς με αναιμία, υπήρχε συγκεκριμένος 
πολυμορφισμός (I/I) στο γονίδιο του μετατρεπτικού ενζύμου, που απουσίαζε από 
τους μάρτυρες. Η παρουσία αυτού του πολυμορφισμού συσχετίστηκε με μειωμένη 
παραγωγή αποικιών BFU-E. 
Μια πειραματική μελέτη εξέτασε το ρόλο του πεπτιδίου AcSDKP στην 
ερυθροποίηση σε σχέση με το μετατρεπτικό ένζυμο της αγγειοτασίνης. 
Συγκεκριμένα, μελετήθηκαν 2 σειρές διαγονιδιακών ποντικιών, εκ των οποίων η μια 
είχε πλήρη και η άλλη μερική απώλεια της δραστικότητας του μετατρεπτικού 
ενζύμου της αγγειοτασίνης. Τα πειραματόζωα και των δυο σειρών παρουσίαζαν 
αναιμία ίδιου βαθμού. Η αναιμία ήταν αληθής και δεν οφειλόταν σε αιμοαραίωση. Η 
ερυθροποιητίνη ήταν αυξημένη και η αγγειοτασίνη II μειωμένη. Το πεπτίδιο Ac-SDKP 
ήταν μειωμένο, αλλά σε διαφορετικό βαθμό μεταξύ των δυο ομάδων, παρά τον 
ίδιο βαθμό αναιμίας. Η έγχυση αγγειοτασίνης II για 2 εβδομάδες αποκατέστησε τον 
αιματοκρίτη σε σχεδόν φυσιολογικά επίπεδα. Οι συγγραφείς εξήγαγαν το 
συμπέρασμα ότι, τουλάχιστον στο συγκεκριμένο πειραματικό μοντέλο, το πεπτίδιο 
AcSDKP δεν φαίνεται να παίζει καθοριστικό ρόλο για την αναιμία που σχετίζεται με 
μειωμένη δραστικότητα του μετατρεπτικού ενζύμου της αγγειοτασίνης. 
Σε ασθενείς με ερυθροκυττάρωση μετά από μεταμόσχευση νεφρού, που 
σχετίζεται με αυξημένη δραστηριότητα του συστήματος ρενίνης – αγγειοτασίνης, έχει 
προταθεί ότι μπορεί να παίζει παθογενετικό ρόλο ο ινσουλινοειδής αυξητικός 
παράγοντας 1 (IGF1). Σε μια μελέτη που συμπεριέλαβε ασθενείς με μεταμόσχευση 
νεφρού, με και χωρίς ερυθροκυττάρωση, τα επίπεδα του αιματοκρίτη παρουσίαζαν 
άμεση συσχέτιση με τη συγκέντρωση του IGF1 στον ορό, ενώ δεν συσχετίζονταν με 
τη συγκέντρωση της ερυθροποιητίνης. Η χορήγηση αναστολέων του 
μετατρεπτικού ενζύμου της αγγειοτασίνης στους ασθενείς με ερυθροκυττάρωση 
οδήγησε σε πτώση του αιματοκρίτη. Η πτώση του αιματοκρίτη συνοδεύτηκε με 
μείωση των συγκεντρώσεων του IGF1 και της ερυθροποιητίνης. Η μείωση του IGF-1 
ήταν πιο έντονη στους ασθενείς που δεν παρουσίασαν ιδιαίτερη μεταβολή της 
ερυθροποιητίνης. Οι συγγραφείς συμπέραναν ότι τουλάχιστον για κάποιους από τους 
ασθενείς με ερυθροκυττάρωση μετά μεταμόσχευση, η πτώση του αιματοκρίτη που 
ακολουθεί τη χορήγηση αναστολέων του μετατρεπτικού ενζύμου σχετίζεται με 
μείωση των επιπέδων του IGF1. Αντίστοιχα ευρήματα παρατηρήθηκαν και σε μια 
άλλη σχετική μελέτη. Ο ρόλος του IGF1, που είναι αυξητικός παράγοντας της 
ερυθροποίησης, στην αναιμία που σχετίζεται με τους αναστολείς του μετατρεπτικού 
ενζύμου φαίνεται ότι περιορίζεται στην ερυθροκυττάρωση μετά μεταμόσχευση, γιατί 
ανάλογες συσχετίσεις δεν παρατηρήθηκαν σε ασθενείς της ομάδας ελέγχου (με 
μεταμόσχευση νεφρού χωρίς ερυθροκυττάρωση) της προαναφερθείσας μελέτης. 
Η αναιμία που σχετίζεται με τα φάρμακα που αναστέλλουν το σύστημα ρενίνης – 
αγγειοτασίνης, μπορεί θεωρητικά να αποδοθεί σε κάποιο βαθμό στην επιδείνωση των 
δεικτών νεφρικής λειτουργίας που συχνά ακολουθεί την έναρξη θεραπείας με τα 
φάρμακα αυτά. Κλινικές μελέτες όμως σε ασθενείς με καρδιακή ανεπάρκεια δεν 
έχουν δείξει τέτοια συσχέτιση. 
Έχει ακόμα υποτεθεί ότι η ανασταλτική επίδραση στην ερυθροποίηση των 
αναστολέων του συστήματος ρενίνης – αγγειοτασίνης, σε πολλούς ασθενείς δεν 
γίνεται εμφανής ως μείωση του αιματοκρίτη, λόγω της μείωσης του όγκου του 
πλάσματος που τα φάρμακα αυτά μπορούν να επιφέρουν, δια της μείωσης της 
επαναρρόφησης νατρίου και νερού από τα νεφρικά σωληνάρια. Η υπόθεση 
αυτή υποστηρίζεται και από το γεγονός ότι οι μεταβολές του αιματοκρίτη που 
παρατηρήθηκαν στους ασθενείς με καρδιακή ανεπάρκεια που έλαβαν θεραπεία με 
φάρμακα αυτής της κατηγορίας στις κλινικές μελέτες που περιγράφηκαν παραπάνω, 
ήταν κατά κανόνα μικρές. Μια μικρή τυχαιοποιημένη μελέτη χορήγησης 
εναλαπρίλης ή placebo σε 17 ασθενείς με καρδιακή ανεπάρκεια και σταθεροποιημένη 
αιμοδυναμική κατάσταση δεν επιβεβαίωσε την υπόθεση ότι ο όγκος του πλάσματος 
μειώνεται με τη θεραπεία με αναστολείς του μετατρεπτικού ενζύμου. 
Ένα ερώτημα που δεν έχει απαντηθεί ικανοποιητικά, είναι αν οι αναστολείς του 
μετατρεπτικού ενζύμου της αγγειοτασίνης διαφέρουν από τους ανταγωνιστές 
υποδοχέων αγγειοτασίνης όσον αφορά την ιδιότητα τους να προκαλούν αναιμία. 
Λίγες σχετικές συγκριτικές μελέτες έχουν γίνει και τα δεδομένα τους είναι 
αντικρουόμενα. Για παράδειγμα, μια μελέτη συνήγαγε το συμπέρασμα ότι καταστολή 
της ερυθροποίησης στους ασθενείς με τελικού σταδίου νεφρική ανεπάρκεια 
επιφέρουν μόνο οι αναστολείς του μετατρεπτικού ενζύμου. Μια άλλη μελέτη όμως 
έδειξε ότι οι ανταγωνιστές υποδοχέων αγγειοτασίνης καταστέλλουν περισσότερο τον 
πολλαπλασιασμό των πρόδρομων κυττάρων BFUE της ερυθράς σειράς από το 
περιφερικό αίμα ασθενών υπό χρόνια αιμοδιάλυση. Τέλος, σε ασθενείς με χρόνια 
καρδιακή ανεπάρκεια, δεν παρατηρήθηκε διαφορά στα επίπεδα της ερυθροποιητίνης 
ορού μεταξύ όσων ελάμβαναν θεραπεία με τις δυο αυτές ομάδες φαρμάκων. 
 
Όπως έχει αναφερθεί παραπάνω, οι ηλικιωμένοι αποτελούν ένα αναλογικά 
μεγάλο ποσοστό των ασθενών με χρόνια καρδιακή ανεπάρκεια. Αναιμία 
παρατηρείται συχνά στους ηλικιωμένους, σύμφωνα με δεδομένα από το γενικό 
πληθυσμό. Οι σχετικές μελέτες έχουν δείξει διάφορους παράγοντες ως πιθανά 
αίτια αναιμίας στους ηλικιωμένους, μεταξύ των οποίων τα σημαντικότερα είναι η 
αναιμία χρονίας νόσου, η αναιμία από έλλειψη σιδήρου, βιταμίνης B12 και φυλλικού 
οξέος, η αναιμία από νεφρική δυσλειτουργία, και η μυελοδυσπλασία. Σε όλες 
όμως τις σχετικές μελέτες, παραμένει σημαντικό ποσοστό, το οποίο συχνά υπερβαίνει 
το 20% των περιπτώσεων, που η αναιμία δεν έχει εμφανή αιτία με βάση τη 
μεθοδολογία που ακολουθήθηκε. Διάφορες υποθέσεις έχουν διατυπωθεί για τα 
υποκείμενα αίτια της αναιμίας χωρίς εμφανή αιτία των ηλικιωμένων, που 
περιλαμβάνουν την αρχόμενη μυελοδυσπλασία ή την εξασθένιση του αιμοποιητικού 
δυναμικού του μυελού των οστών, την αρχόμενη έλλειψη βιταμίνης B12, την 
μειωμένη παραγωγή ερυθροποιητίνης ως απόκριση στην αναιμία λόγω αρχόμενης 
νεφρικής δυσλειτουργίας ή διαταραχής του μηχανισμού ρύθμισης της παραγωγής της, 
την έλλειψη ανδρογόνων στους άνδρες και το αυξημένο επίπεδο φλεγμονής χωρίς την 
παρουσία όμως εμφανούς προφλεγμονώδη κατάσταση. 
Ο σακχαρώδης διαβήτης παρατηρείται συχνά στους ασθενείς με καρδιακή 
ανεπάρκεια, ιδιαίτερα σε όσους πάσχουν από ισχαιμική μυοκαρδιοπάθεια ή 
διαστολική δυσλειτουργία της αριστερής κοιλίας. Αποτελεί όμως και 
παράγοντα κινδύνου για την εμφάνιση καρδιακής ανεπάρκειας, ανεξάρτητα από τη 
συνύπαρξη στεφανιαίας νόσου και υπέρτασης. Ο σακχαρώδης διαβήτης σχετίζεται 
με αυξημένη συχνότητα αναιμίας, κυρίως λόγω μειωμένης παραγωγής 
ερυθροποιητίνης. Η μειωμένη παραγωγή ερυθροποιητίνης μπορεί να σχετίζεται με 
επηρεασμένη νεφρική λειτουργία, διαβητική νεφροπάθεια (πρωτεϊνουρία) ή και με 
υπορενινικό υποαλδεστερονισμό. 

Ενδαγγειακή αιμόλυση μπορεί να συμβεί σε ασθενείς με καρδιακές παθήσεις που 
σχετίζονται με στροβιλώδη ροή του αίματος και αυξημένο τοιχωματικό στρες. Αυτό 
κυρίως παρατηρείται σε ασθενείς με προσθετικές μηχανικές βαλβίδες, κυρίως της 
αορτικής βαλβίδας, που δυσλειτουργούν. Αιμόλυση έχει παρατηρηθεί και σε 
πολλές άλλες σχετικές καταστάσεις, όπως τοποθέτηση εμβαλωμάτων στις καρδιακές 
κοιλότητες, βιοπροσθετικές βαλβίδες, αορτική ή υποαορτική στένωση, αποτυχημένη 
πλαστική αποκατάσταση της μιτροειδούς βαλβίδας και καρδιακά μυξώματα. Η 
αιμόλυση μπορεί να είναι κλινικά εμφανής ή υποκλινική. Αν η καρδιακή βλάβη δεν 
αποκατασταθεί, η χρόνια αιμόλυση μπορεί να οδηγήσει σε σιδηροπενία (λόγω της 
απώλειας σιδήρου με τη μορφή της αιμοσφαιρίνης και της αιμοσιδηρίνης στα 
ούρα).
Τέλος, καταστάσεις όπως η έλλειψη βιταμίνης B12 ή φυλλικού οξέος, καθώς και ο 
υπερ/υποθυρεοειδισμός, που είναι σχετικά συχνές αιτίες αναιμίας στον γενικό 
πληθυσμό, θα μπορούσαν να είναι υπεύθυνες, κατά μικρό τουλάχιστον ποσοστό, για 
την αναιμία στους ασθενείς με καρδιακή ανεπάρκεια. Η έλλειψη φυλλικού 
οξέος θα μπορούσε να σχετίζεται και με δυσαπορρόφηση του λόγω της καρδιακής 
ανεπάρκειας. Οι διαταραχές της λειτουργίας του θυρεοειδούς αδένα μπορεί να 
σχετίζονται με τη χρήση αμιωδαρόνης. 
 
Στον Πίνακα 1, παρουσιάζονται οι μελέτες που δημοσιεύτηκαν μέχρι τον 
Νοέμβριο του 2012, οι οποίες επιδίωξαν να διερευνήσουν την αιτιολογία της 
αναιμίας σε ασθενείς με χρόνια καρδιακή ανεπάρκεια. Εξαιρέθηκαν μελέτες που 
εξέτασαν λιγότερους από 15 ασθενείς με αναιμία καθώς και μελέτες που 
αναφέρονταν αποκλειστικά σε ασθενείς με πρωτοεμφανιζόμενη καρδιακή 
ανεπάρκεια. Ειδικότερα, παρουσιάζονται τα στοιχεία που έχουν εξαχθεί και τα 
δεδομένα που έχουν υπολογιστεί από τα σχετικά άρθρα αναφορικά με τα 
χαρακτηριστικά των ασθενών, τα κριτήρια εισόδου και αποκλεισμού από την κάθε 
μελέτη, τα κριτήρια για τον ορισμό της αναιμίας, την μεθοδολογία και τις κύριες 
μετρήσεις που έγιναν σε κάθε μελέτη, καθώς και τα ευρήματα σχετικά με την 
ταξινόμηση των αιτίων της αναιμίας, και λοιπά κύρια σχετικά ευρήματα. 
Στον Πίνακα 1 συμπεριλαμβάνονται 10 μελέτες, σύμφωνα με τα κριτήρια που 
περιγράφηκαν παραπάνω. Όλες οι μελέτης έχουν δημοσιευτεί 
κατά τα τελευταία 10 έτη. Η μια από τις μελέτες είχε αναδρομικό χαρακτήρα, όπως 
οριζόταν με σαφήνεια στο σχετικό άρθρο. Οκτώ από τις μελέτες δεν 
επικεντρώθηκαν μόνο σε ασθενείς με ΧΚΑ που είχαν αναιμία, αλλά εξέτασαν και 
ασθενείς χωρίς αναιμία. Τέσσερις μελέτες συμπεριέλαβαν 
αποκλειστικά ασθενείς με καρδιακή ανεπάρκεια λόγω συστολικής δυσλειτουργίας 
αριστερής κοιλίας, μελέτη συμπεριέλαβε αποκλειστικά ασθενείς με 
διαστολική δυσλειτουργία αριστερής κοιλίας, μελέτες συμπεριέλαβαν ασθενείς 
τόσο με συστολική όσο και με διαστολική δυσλειτουργία αριστερής κοιλίας, 
ενώ στις υπόλοιπες 3 μελέτες τα σχετικά κριτήρια δεν ορίζονταν σαφώς. Οι 
παλαιότερες 3 μελέτες επικεντρώθηκαν αποκλειστικά σε ασθενείς με λειτουργική 
κλάση ΙΙΙ ή IV κατά NYHA ή ασθενείς με καρδιακή ανεπάρκεια τελικού σταδίου,25, 
ενώ οι υπόλοιπες συμπεριέλαβαν ασθενείς με ποικίλη βαρύτητα. Η αναιμία 
ορίστηκε σύμφωνα με τα κριτήρια αιμοσφαιρίνης του ΠΟΥ στις νεότερες 6 μελέτες, 
ενώ παραπλήσια κριτήρια χρησιμοποιήθηκαν στις προγενέστερες μελέτες.  
 
Μέτρηση του όγκου του πλάσματος ή του όγκου των ερυθρών αιμοσφαιρίων με 
131Ιραδιοσημασμένη αλβουμίνη ή 51Crραδιοσημασμένα ερυθρά αιμοσφαίρια έγινε 
σε 4 μελέτες. Οι 3 από τις 4 αυτές μελέτες έδειξαν ότι η αναιμία δεν ήταν 
αληθής, αλλά οφειλόταν σε αιμοαραίωση, σε ποσοστό 40-47,5% των ασθενών. 
Η εναπομείνασα μελέτη έδειξε ότι όλοι οι ασθενείς είχαν όγκο ερυθρών 
αιμοσφαιρίων εντός των φυσιολογικών ορίων. Αξίζει να σημειωθεί ότι στη μελέτη 
αυτή μετρήθηκε απευθείας ο όγκος των ερυθρών αιμοσφαιρίων, ενώ στις 
προηγούμενες 3 μετρήθηκε ο όγκος του πλάσματος εκ του οποίου, βάσει του 
αιματοκρίτη, υπολογίστηκε εμμέσως ο όγκος των ερυθρών αιμοσφαιρίων. Σε 30,8% 
των ασθενών με αναιμία (με βάση την αιμοσφαιρίνη ορού) παρατηρήθηκε μειωμένη, 
αναλογικά με το βαθμό της αναιμίας, συγκέντρωση ερυθροποιητίνης. Επιπλέον, σε 
53,8% των ασθενών αυτών συνυπήρχε σιδηροπενία (που ορίστηκε ως χαμηλή 
συγκέντρωση φερριτίνης ορού ή χαμηλός κορεσμό τρανσφερρίνης). 
Πέραν της προηγούμενης μελέτης, άλλες 6 μελέτες εκτίμησαν την ύπαρξη ή όχι 
σιδηροπενίας στους ασθενείς με χρόνια καρδιακή ανεπάρκεια και αναιμία. 
Σε μια εξ αυτών των μελετών, η σιδηροπενία ορίστηκε ως χαμηλή 
συγκέντρωση φερριτίνης ορού ή χαμηλός κορεσμός τρανσφερρίνης.213 Η μελέτη αυτή 
βρήκε σιδηροπενία σε 21,1% των ασθενών. Στις υπόλοιπες 5 μελέτες, ο ορισμός της 
σιδηροπενίας εμπεριείχε τη χαμηλή συγκέντρωση φερριτίνης ορού. 
Στις μελέτες αυτές, το ποσοστό των ασθενών με αναιμία που είχαν σιδηροπενία 
κυμάνθηκε από 5,4% ως 21,0%. Στη μελέτη που ανέφερε το μικρότερο ποσοστό 
σιδηροπενίας, σημαντικό ποσοστό των ασθενών με αναιμία είχαν χαμηλό κορεσμό 
τρανσφερρίνης, υψηλή συγκέντρωση διαλυτών υποδοχέων τρανσφερρίνης ή 
συνδυασμό αυτών, αλλά με φυσιολογική τιμή φερριτίνης, που θεωρήθηκε ως 
κριτήριο αναιμίας χρονίας νόσου. 

Τέσσερις μελέτες εξέτασαν την ύπαρξη νεφρικής δυσλειτουργίας στους ασθενείς 
με χρόνια καρδιακή ανεπάρκεια και αναιμία. Συγκεκριμένα, σε μια από 
τις μελέτες αυτές, 43,6% των ασθενών (που όλοι ευρίσκονταν σε λειτουργική κλάση 
IV κατά NYHA) είχαν κρεατινίνη ορού μεγαλύτερη από 1,8 mg/dl.255 Στη δεύτερη 
μελέτη, 23,6% των ασθενών (NYHA IIIV) είχαν κρεατινίνη ορού μεγαλύτερη από 
1,5 mg/dl. Στην τρίτη σχετική μελέτη, 60% και 20% των ασθενών (NYHA IIV) 
είχαν ρυθμό σπειραματικής διήθησης μικρότερο από 60 και 30 ml/min/1,73 m2, 
αντίστοιχα.213 Παρόμοια ευρήματα αναφέρθηκαν και στην τελευταία εκ των 4 
προαναφερθεισών μελετών, όπου 69% και 16% των ασθενών είχαν ρυθμό 
σπειραματικής διήθησης μικρότερο από 60 και 30 ml/min/1,73 m2, αντίστοιχα. Δύο 
επιπλέον μελέτες ανέφεραν ότι η κρεατινίνη ορού και ο ρυθμός σπειραματικής 
διήθησης, αντίστοιχα, σχετίζονταν με την αιμοσφαιρίνη ασθενών με καρδιακή 
ανεπάρκεια. Από τις υπόλοιπες 4 μελέτες, 3 ανέφεραν ρητά ότι εξαίρεσαν 
ασθενείς με σημαντικού βαθμού νεφρική νόσο. 
Τρεις μελέτες εξέτασαν την ερυθροποιητίνη ορού σε ασθενείς με χρόνια 
καρδιακή ανεπάρκεια και αναιμία. Στην πρώτη μελέτη, χαμηλός λόγος 
ερυθροποιητίνης [log(παρατηρούμενη EPO)/log(προβλεπόμενη EPO)] παρατηρήθηκε 
σε 80% των ασθενών με νεφρική δυσλειτουργία (κρεατινίνη ορού μεγαλύτερη από 
1,5 mg/dl) και σε 76,5% των ασθενών με αναιμία χρονίας νόσου.260 Στη δεύτερη 
μελέτη, ο λόγος ερυθροποιητίνης ήταν χαμηλότερος στους ασθενείς με καρδιακή 
ανεπάρκεια και αναιμία έναντι αυτών χωρίς αναιμία. Στην τρίτη μελέτη, χαμηλά 
επίπεδα ερυθροποιητίνης ορού βρέθηκαν στο 30,8% των ασθενών με αναιμία. 
Τέσσερις μελέτες διερεύνησαν τα επίπεδα των αιμοποιητικών παραγόντων 
βιταμίνης B12 και φυλλικού οξέος σε ασθενείς με χρόνια καρδιακή ανεπάρκεια και 
αναιμία. Η πρώτη μελέτη δεν βρήκε κανέναν ασθενή με έλλειψη 
οποιουδήποτε εκ των δυο παραγόντων. Η δεύτερη μελέτη, βρήκε έλλειψη 
βιταμίνης B12 και φυλλικού οξέος σε 10,9% και 8,9% των ασθενών, αντίστοιχα. 
Παρόμοια ευρήματα είχε και η τρίτη μελέτη, με έλλειψη βιταμίνης B12 και φυλλικού 
οξέος σε 14,8% και 5,9% των ασθενών, αντίστοιχα. Η τελευταία εκ των παραπάνω 4 
μελετών, ανέφερε έλλειψη φυλλικού οξέος σε 4,7% των ασθενών. 
Αξίζει, τέλος, να αναφερθεί και μια μεγάλη αναδρομική μελέτη που εξέτασε 
δεδομένα 8 ετών 12.065 ασθενών με πρωτοεμφανιζόμενη καρδιακή ανεπάρκεια στην 
επαρχία της Αλμπέρτα του Καναδά. Η μελέτη αυτή χρησιμοποίησε διοικητικά 
δεδομένα από τα εξιτήρια των ασθενών από τα νοσοκομεία της περιοχής, με βάση το 
διεθνές σύστημα ταξινόμησης νόσων ICD9, κατά τη στιγμή της αρχικής διάγνωσης 
της καρδιακής ανεπάρκειας. Η διάμεση ηλικία των 12.065 ασθενών με καρδιακή 
ανεπάρκεια ήταν 78 έτη. Το 17% των ασθενών αυτών (περίπου 2050) είχαν αναιμία. 
Εξ αυτών, 58% είχαν αναιμία χρονίας νόσου, 21% σιδηροπενία, 8% έλλειψη άλλου 
παράγοντα, και το 13% είχε αναιμία άλλης προσδιορισμένης αιτιολογίας. Η παρουσία 
αναιμίας συσχετίστηκε στην πολυπαραγοντική ανάλυση με μεγαλύτερη ηλικία, 
γυναικείο φύλο, ιστορικό χρόνιας νεφρικής δυσλειτουργίας και υπέρταση. 
Σαν συμπέρασμα, οι μελέτες που έχουν διερευνήσει την αιτιολογία της αναιμίας 
σε σειρές ασθενών με χρόνια καρδιακή ανεπάρκεια διακρίνονται από σχετική 
ετερογένεια αναφορικά με τα χαρακτηριστικά του πληθυσμού που εξέτασαν. Τέτοια 
χαρακτηριστικά είναι η εντόπιση των ασθενών (στο νοσοκομείο ή την κοινότητα), η 
κατηγορία της καρδιακής ανεπάρκειας (συστολική ή διαστολική) και η λειτουργική 
κλάση των ασθενών κατά NYHA. Οι συγκεκριμένες μελέτες χρησιμοποίησαν 
διάφορες διαγνωστικές μεθόδους, επικεντρώνοντας σε κάποιες από τις πιθανές αιτίες 
της αναιμίας. Σύμφωνα με τα αποτελέσματα τους, ως κυριότερες αιτίας αναιμίας στην 
χρόνια καρδιακή ανεπάρκεια προβάλλουν η αιμοαραίωση, η νεφρική δυσλειτουργία 
(που μπορεί να σχετίζεται με την αιμοαραίωση ή και με την ανεπαρκή απάντηση της 
παραγωγής ερυθροποιητίνης στην αναιμία), καθώς και η μειωμένη προσφορά 
σιδήρου για την ερυθροποίηση, κυρίως με την μορφή της αναιμίας χρονίας νόσου, 
αλλά και σε ένα σημαντικό ποσοστό ως πραγματική σιδηροπενία (με μείωση της 
φερριτίνης ορού). Η αναιμία χρονίας νόσου επίσης μπορεί να σχετίζεται με ανεπαρκή 
απάντηση της παραγωγής ερυθροποιητίνης στην αναιμία. Η ανεπάρκεια άλλων 
αιμοποιητικών παραγόντων (βιταμίνης B12 και φυλλικού οξέος) μπορεί επίσης να 
αφορά ένα μικρό αλλά καθόλου αμελητέο ποσοστό των ασθενών. Ο βαθμός στον 
οποίο η αναιμία της χρόνιας καρδιακής ανεπάρκειας σχετίζεται με τη χρήση 
φαρμάκων που αναστέλλουν το σύστημα ρενίνης – αγγειοτασίνης δεν εκτιμήθηκε με 
σαφήνεια στις μελέτες που προαναφέρθηκαν. 

Η χρόνια καρδιακή ανεπάρκεια χαρακτηρίζεται από διάφορα στάδια εξέλιξης. Στο 
τελικό στάδιο, η πρόγνωση των ασθενών είναι ιδιαίτερα δυσμενής. Χωρίς άλλη 
παρέμβαση πέραν της χορήγησης βέλτιστης φαρμακευτικής αγωγής, η θνητότητα σε 
ένα έτος φτάνει το 75% των ασθενών. Οι κύριες θεραπευτικές παρεμβάσεις για 
τους ασθενείς του τελικού σταδίου χρόνιας καρδιακής ανεπάρκειας περιλαμβάνουν 
τη μεταμόσχευση καρδιάς, την εμφύτευση συσκευής υποβοήθησης της αριστερής 
κοιλίας, τη διαλείπουσα χορήγηση ινοτρόπων φαρμάκων, την αφαίρεση των 
κατακρατούμενων υγρών δια μεθόδων υποκατάστασης της νεφρικής λειτουργίας ή 
ακόμα και τη διενέργεια πειραματικών χειρουργικών επεμβάσεων. Οι παραπάνω 
όμως παρεμβάσεις δεν είναι διαθέσιμες για όλους τους ασθενείς. 
Έχει επομένως σημασία ο προσδιορισμός των παραγόντων που επηρεάζουν 
αρνητικά την πρόγνωση των ασθενών που βρίσκονται στο τελικό στάδιο της χρόνιας 
καρδιακής ανεπάρκειας και η αντιμετώπιση τους. Η αναιμία είναι αρνητικός 
προγνωστικός παράγοντας και πιθανός θεραπευτικός στόχος. Η συχνότητα 
συνύπαρξης αναιμίας στους ασθενείς με καρδιακή ανεπάρκεια είναι αρκετά 
μεγαλύτερη από όσο μπορεί να δικαιολογηθεί από τη συχνότητα των δυο αυτών 
παθήσεων στον γενικό πληθυσμό. Η συχνότητα της αναιμίας στην χρόνια καρδιακή 
ανεπάρκεια αυξάνεται όσο μεγαλύτερη είναι η λειτουργική κλάση κατά NYHA. 
Ειδικότερα για τους ασθενείς κλάσης IV, αναιμία μπορεί να παρατηρείται σε 
περισσότερο από τα δυο τρίτα εξ αυτών. Παρόλο που η παρουσία αναιμίας 
σχετίζεται με διάφορα άλλα χαρακτηριστικά των ασθενών με χρόνια καρδιακή 
ανεπάρκεια, πολλές μελέτες έχουν δείξει ότι η αναιμία είναι ανεξάρτητος 
προγνωστικός παράγοντας αυξημένης θνητότητας. 
Η αναιμία τα τελευταία χρόνια διερευνάται ως πιθανός θεραπευτικός στόχος στην 
χρόνια καρδιακή ανεπάρκεια. Παράγοντες που διεγείρουν την ερυθροποίηση 
(ανασυνδυασμένη ανθρώπεια ερυθροποιητίνη ή ανάλογα αυτής) έχουν 
χρησιμοποιηθεί σε διάφορες μορφές αναιμίας χρονίας νόσου. Διάφορες αρχικά 
μικρές και στη συνέχεια μεγαλύτερες τυχαιοποιημένες μελέτες έχουν δείξει ότι η 
διόρθωση της αναιμίας, είτε με χορήγηση παραγόντων που διεγείρουν την 
ερυθροποίηση σε συνδυασμό με σίδηρο είτε μόνο σιδήρου ενδοφλεβίως, μπορεί να 
οδηγήσει στη βελτίωση διαφόρων κλινικο-εργαστηριακών χαρακτηριστικών των 
ασθενών. Η επιλογή της κατάλληλης θεραπευτικής αγωγής για την αναιμία 
στους ασθενείς με χρόνια καρδιακή ανεπάρκεια εξαρτάται και από την ακριβή 
αιτιολογία της. Η χρήση σιδήρου ενδοφλεβίως, όπου ενδείκνυται, έναντι 
παραγόντων που διεγείρουν την ερυθροποίηση θα μπορούσε να οδηγήσει και σε 
σημαντική εξοικονόμηση πόρων που δαπανώνται για την περίθαλψη των ασθενών 
αυτών. 
Ως πιθανές αιτίες αναιμίας σε ασθενείς με χρόνια καρδιακή ανεπάρκεια 
θεωρούνται η αναιμία χρονίας νόσου, η αναιμία που σχετίζεται με την νεφρική 
ανεπάρκεια, η σιδηροπενία και η αναιμία που οφείλεται σε ανεπιθύμητη δράση των 
αναστολέων του συστήματος ρενίνης – αγγειοτασίνης. Σε πολλές δε περιπτώσεις, η 
παρατηρούμενη αναιμία (διά των μετρήσεων του αιματοκρίτη και της αιμοσφαιρίνης 
του περιφερικού αίματος) θεωρείται ότι δεν είναι αληθής, αλλά οφείλεται σε 
αιμοαραίωση (αύξηση του όγκου του πλάσματος χωρίς μείωση του όγκου των 
ερυθρών αιμοσφαιρίων). Οι μελέτες που έχουν εξετάσει την αιτιολογία της 
αναιμίας στην χρόνια καρδιακή ανεπάρκεια εστιάζουν κυρίως στη διερεύνηση 
συγκεκριμένων η κάθε μια εκ των ανωτέρω πιθανών αιτιών της αναιμίας. 
Επιπλέον, λίγες από τις μελέτες έχουν επικεντρωθεί στη διερεύνηση της 
αναιμίας στους ασθενείς με χρόνια καρδιακή ανεπάρκεια τελικού σταδίου, που έχουν 
τη μεγαλύτερη επίπτωση αναιμίας και, ίσως, τη μεγαλύτερη ανάγκη για αντιμετώπιση 
της αναιμίας, λόγω του μειωμένου προσδόκιμου επιβίωσης. 
Καμία εκ των σχετικών μελετών δεν έχει επίσης διερευνήσει την συχνότητα της 
αναιμίας στους ασθενείς με χρόνια καρδιακή ανεπάρκεια ελέγχοντας τις αποθήκες 
σιδήρου στον μυελό των οστών, που είναι η μέθοδος αναφοράς για τη διάγνωση της 
σιδηροπενίας. Η διάγνωση της σιδηροπενίας στη χρόνια καρδιακή ανεπάρκεια με 
βάση τους συμβατικούς δείκτες του μεταβολισμού του σιδήρου (όπως η φερριτίνη 
ορού) μπορεί να είναι ανακριβής, δεδομένου ότι επηρεάζονται από τη συνυπάρχουσα 
φλεγμονή.81 Η σιδηροπενία είναι η συχνότερη αιτία της αναιμίας στο γενικό 
πληθυσμό και παραμένει ένα συχνό αίτιο αναιμίας στους ηλικιωμένους, που 
αποτελούν μεγάλο ποσοστό των ασθενών με χρόνια καρδιακή ανεπάρκεια. 
Υποθέσαμε ότι η σιδηροπενία απαντάται συχνά σε σχέση με τους άλλους 
πιθανούς μηχανισμούς αναιμίας σε ασθενείς με χρόνια καρδιακή ανεπάρκεια τελικού 
σταδίου. 
Ο κύριος σκοπός της παρούσας μελέτης είναι η διερεύνηση και ο προσδιορισμός 
της συχνότητας των πιθανών αιτιολογικών μηχανισμών της κλινικά σημαντικής 
αναιμίας που εμφανίζουν ασθενείς με χρόνια καρδιακή ανεπάρκεια τελικού σταδίου, 
με στόχο τη συμβολή στον καθορισμό κατάλληλων ανά περίπτωση θεραπευτικών 
επιλογών. 
Πραγματοποιήσαμε μια μελέτη επιπολασμού (crosssectional study) με στόχο την 
διερεύνηση της συχνότητας των διαφόρων πιθανών αιτιολογικών μηχανισμών 
αναιμίας σε έναν πληθυσμό συνεχόμενων ασθενών με τελικού σταδίου χρόνια 
καρδιακή ανεπάρκεια. Επίσης παρακολουθήσαμε προοπτικά τους ασθενείς της 
μελέτης, ώστε να εξετάσουμε την πιθανή προγνωστική σημασία διαφόρων 
παραμέτρων που σχετίζονται με την αναιμία. 
Στη μελέτη συμπεριλήφθηκαν όλοι οι ενήλικες ασθενείς με τελικού σταδίου 
χρόνια καρδιακή ανεπάρκεια, λόγω συστολικής δυσλειτουργίας της αριστερής 
κοιλίας, που παρουσίαζαν κλινικά σημαντική αναιμία ενώ ευρίσκονταν σε 
σταθεροποιημένη αιμοδυναμική κατάσταση και η αναιμία δεν αποδιδόταν σε άλλο 
συνυπάρχον νόσημα. Οι υποψήφιοι ασθενείς για συμμετοχή στη μελέτη 
αναζητήθηκαν μετά από προοπτικό έλεγχο μεταξύ αυτών που εισήχθησαν στη 
Θεραπευτική Κλινική της Ιατρικής Σχολής του Εθνικού και Καποδιστριακού 
Νοσοκομείου Αθηνών, στο Γενικό Νοσοκομείο Αθηνών «Αλεξάνδρα», ή 
παρακολουθούνταν στο τακτικό Εξωτερικό Ιατρείο Καρδιακής Ανεπάρκειας της 
κλινικής. Η περίοδος της μελέτης ήταν από τον Ιανουάριο του 2002 έως τον 
Οκτώβριο του 2006. 
Τα κριτήρια για είσοδο των ασθενών στη μελέτη ήταν αναλυτικά τα παρακάτω: 
α) Ηλικία 18 ετών και άνω, ανεξαρτήτως φύλου. 
β) Χρόνια καρδιακή ανεπάρκεια: συμπτώματα και σημεία καρδιακής ανεπάρκειας 
που επέμεναν ή υποτροπίαζαν για διάστημα μεγαλύτερο των 3 μηνών. 
γ) Τελικού σταδίου χρόνια καρδιακή ανεπάρκεια: ασθενείς που χρειάστηκαν 
ενδοφλέβια χορήγηση ινοτρόπων φαρμάκων (δοβουταμίνης σε έγχυση 10 μg/kg/min) 
παρά την λήψη βέλτιστης φαρμακευτικής αγωγής για την καρδιακή ανεπάρκεια και 
θεωρήθηκαν υποψήφιοι για ένταξη σε πρόγραμμα διαλείπουσας χορήγησης 
ινοτρόπων, μεταμόσχευση καρδιάς, εμφύτευση ενδοαορτικής αντλίας ή άλλη 
χειρουργική επέμβαση για την καρδιακή ανεπάρκεια.
δ) Συστολική δυσλειτουργία αριστερής κοιλίας: κλάσμα εξωθήσεως αριστερής 
κοιλίας μικρότερο ή ίσο με 40%, τεκμηριωμένο με ραδιοϊσοτοπική κοιλιογραφία ή 
υπερηχογράφημα καρδιάς. 
ε) Κλινικά σημαντική αναιμία: συγκέντρωση αιμοσφαιρίνης μικρότερη ή ίση των 
12 g/dl για τους άνδρες ή των 11,5 g/dl για τις γυναίκες. Η συγκέντρωση 
αιμοσφαιρίνης έπρεπε να είναι μικρότερη από τα παραπάνω όρια σε δυο τουλάχιστον 
μετρήσεις που απείχαν μεταξύ τους τουλάχιστον μια εβδομάδα. Δεν λαμβάνονταν 
υπόψιν μετρήσεις αιμοσφαιρίνης κατά τη φάση οξείας απορρύθμισης της 
αιμοδυναμικής κατάστασης των ασθενών. Τα κριτήρια της «κλινικά σημαντικής 
αναιμίας» που καθορίστηκαν για τους σκοπούς αυτής της μελέτης είναι μικρότερα 
από τα κριτήρια του ΠΟΥ για την αναιμία, τα οποία συχνά έχουν χρησιμοποιηθεί σε 
μελέτες επιπολασμού και προγνωστικής σημασίας της αναιμίας στην καρδιακή 
ανεπάρκεια. Για τον καθορισμό των κριτηρίων αυτών, λάβαμε υπόψιν και την 
εκτιμώμενη ανάγκη θεραπευτικής παρέμβασης για την αναιμία στους ασθενείς με 
τελικού σταδίου χρόνια καρδιακή ανεπάρκεια.255 Τα μόνα αξιόπιστα σχετικά 
δεδομένα προέρχονταν από τους ασθενείς με χρόνια νεφρική ανεπάρκεια και αναιμία, 
στους οποίους γενικά δεν προτεινόταν η διόρθωση της αιμοσφαιρίνης πάνω από τα 
επίπεδα των 12 g/dl. 
Τα κριτήρια αποκλεισμού ασθενών από τη μελέτη ήταν τα παρακάτω: 
α) Αναιμία που αποδίδεται σε γνωστό προϋπάρχον ή συνυπάρχον νόσημα και 
κατά συνέπεια δεν χρήζει διερεύνησης της αιτιολογίας της. Παραδείγματα τέτοιων 
νοσημάτων αποτελούν οι αιματολογικές νεοπλασίες (συμπεριλαμβανομένων των 
μυελοδυσπλαστικών συνδρόμων), οι ενεργείς συμπαγείς κακοήθειες, η οξεία 
μεθαιμορραγική αναιμία, η μετεγχειρητική αναιμία, οι αιμοσφαιρινοπάθειες (με 
αναιμία που υπήρχε προ της εμφάνισης της καρδιακής ανεπάρκειας), οι συγγενείς 
αιμολυτικές αναιμίες, η αναιμία της κύησης, τα συστηματικά αυτοάνοσα νοσήματα 
και η μη αντιρροπούμενη κίρρωση ήπατος. 
β) Ειδικά για την αναιμία που σχετίζεται με τη χρόνια νεφρική ανεπάρκεια, τα 
κριτήρια αποκλεισμού ήταν συγκέντρωση κρεατινίνης ορού μεγαλύτερη των 3 mg/dl 
σε φάση κλινικής και αιμοδυναμικής σταθεροποίησης ή θεραπεία υποκατάστασης της 
νεφρικής λειτουργίας (αιμοδιάλυση ή περιτοναϊκή κάθαρση). 
γ) Προηγηθείσα μετάγγιση ερυθρών αιμοσφαιρίων, προηγηθείσα χορήγηση 
σιδήρου ενδοφλεβίως ή παραγόντων που διεγείρουν την ερυθροποίηση σε διάστημα 
μικρότερο των δυο μηνών, λόγω της πιθανότητας να επηρεαστούν τα αποτελέσματα 
του διαγνωστικού ελέγχου για την αναιμία. 
δ) Έλλειψη ενημερωμένης συγκατάθεσης του ασθενούς. 
Κατά την είσοδο των ασθενών στη μελέτη, καταγράφονταν, σε ειδικά 
σχεδιασμένο έντυπο καταγραφής, τα δημογραφικά δεδομένα, τα σωματομετρικά 
χαρακτηριστικά, στοιχεία από το ιστορικό σχετικά με την αιτιολογία της καρδιακής 
ανεπάρκειας, το χρόνο έναρξης και τη διαχρονική εξέλιξη των συμπτωμάτων, τις 
προηγηθείσες νοσηλείες και χειρουργικές επεμβάσεις, τις συνυπάρχουσες παθήσεις, 
τη φαρμακευτική αγωγή που ελάμβαναν, καθώς και την εξέλιξη της αναιμίας. Στο 
ειδικό έντυπο καταγραφής, καταγράφονταν επίσης δεδομένα σχετικά με την 
καρδιολογικό και αιματολογικό έλεγχο των ασθενών, τη θεραπεία που χορηγήθηκε 
για την αναιμία και την καρδιακή ανεπάρκεια, καθώς και την επιβίωση τους. 
Κατά την εισαγωγή στη μελέτη, οι ασθενείς υποβάλλονταν σε κλινική εξέταση 
και ηλεκτροκαρδιογράφημα και καταγράφονταν τα βασικά αιμοδυναμικά στοιχεία 
των ασθενών (αρτηριακή πίεση και καρδιακή συχνότητα) στην ηρεμία καθώς και η 
τυχόν παρουσία περιφερικών οιδημάτων ή ασκιτικής συλλογής. Αξιολογούνταν 
επίσης η βαρύτητα της συμπτωματολογίας των ασθενών, σύμφωνα με λειτουργική 
ταξινόμηση κατά NYHA που παρουσιάζεται παρακάτω: 
Κλάση Ι: Κανένας περιορισμός στη φυσική δραστηριότητα. Η συνήθης 
δραστηριότητα δεν προκαλεί σημαντική κόπωση, αίσθημα παλμών ή 
δύσπνοια. 
Κλάση ΙΙ: Ήπιος περιορισμός της φυσικής δραστηριότητας. Χωρίς 
συμπτώματα στην ηρεμία, αλλά η συνήθης δραστηριότητα προκαλεί 
κόπωση, αίσθημα παλμών ή δύσπνοια. 
Κλάση ΙΙΙ: Σημαντικός περιορισμός της φυσικής δραστηριότητας. Χωρίς 
συμπτώματα στην ηρεμία, αλλά η ηπιότερη από τη συνήθη φυσική 
δραστηριότητα προκαλεί κόπωση, αίσθημα παλμών ή δύσπνοια. 
Κλάση IV: Αδυναμία εκτέλεσης οποιασδήποτε φυσικής δραστηριότητας 
χωρίς συμπτώματα. Συμπτώματα στην ηρεμία. Επιδείνωση των 
συμπτωμάτων με την ελάχιστη δραστηριότητα. 
Οι ασθενείς υποβάλλονταν σε ειδικές εξετάσεις με σκοπό την αξιολόγηση της 
βαρύτητας της υποκείμενης καρδιακής νόσου, σύμφωνα με τις διεθνείς σχετικές 
κατευθυντήριες οδηγίες. Συγκεκριμένα, όταν οι ασθενείς ευρίσκονταν σε 
φάση σταθεροποίησης της κλινικής τους κατάστασης υποβάλλονταν σε δεξιό 
καρδιακό καθετηριασμό με τοποθέτηση καθετήρα SwanGanz στην πνευμονική 
αρτηρία σε θέση ενσφήνωσης. Μετρούνταν μεταξύ των άλλων αιμοδυναμικών 
παραμέτρων, οι πίεσης των διαφόρων καρδιακών κοιλοτήτων, οι πιέσεις στην 
πνευμονική αρτηρία, η πίεση ενσφήνωσης πνευμονικών τριχοειδών, η καρδιακή 
παροχή, και οι αντιστάσεις της πνευμονικής και της συστηματικής κυκλοφορίας. 
Οι ασθενείς επίσης υποβάλλονταν σε υπερηχογράφημα καρδιάς για 
αξιολόγηση της ύπαρξης δομικών ανωμαλιών της καρδιάς, του μεγέθους των 
καρδιακών κοιλοτήτων και της κινητικότητας των τοιχωμάτων, των ταχυτήτων 
ροής του αίματος, καθώς και του κλάσματος εξωθήσεως της αριστερής κοιλίας. 
Το κλάσμα εξωθήσεως της αριστερής κοιλίας εκτιμούνταν και με ραδιοϊσοτοπική 
κοιλιογραφία. 
Όσοι από τους ασθενείς ήταν σε κλινική κατάσταση τέτοια ώστε να μπορούν 
να ασκηθούν, υποβάλλονταν σε δοκιμασία καρδιοαναπνευστικής κόπωσης σε 
κυλιόμενο τάπητα. Κατά τη δοκιμασία αυτή προσδιοριζόταν μεταξύ άλλων 
παραμέτρων η μέγιστη κατανάλωση οξυγόνου και ο αναπνευστικός (αναερόβιος) 
ουδός. 
Τέλος, γινόταν μέτρηση του Bτύπου νατριουρητικού πεπτιδίου με τη χρήση 
ταχέος διαγνωστικού τεστ “παρά την κλίνη του ασθενούς”.
Κατά την είσοδο των ασθενών στη μελέτη, λαμβανόταν με πρωινή αιμοληψία 
γενικός εργαστηριακός έλεγχος. Ο έλεγχος περιελάμβανε μεταξύ των άλλων βασικό 
βιοχημικό προφίλ για τα διάφορα συστήματα του οργανισμού και δείκτες που 
σχετίζονται με φλεγμονή, τη θρέψη, και την πρόγνωση της καρδιακής ανεπάρκειας, 
όπως οι κάτωθι εξετάσεις αίματος: γενική εξέταση αίματος, ταχύτητα καθιζήσεως 
ερυθρών, γλυκόζη, ουρία, κρεατινίνη, νάτριο, χολερυθρίνη (ολική, άμεση, έμμεση), 
γαλακτική αφυδρογονάση, τρανσαμινάσες, ολικά λευκώματα και αλβουμίνη, 
ινωδογόνο, ουρικό οξύ, χοληστερόλη, τριγλυκερίδια. 
Επίσης λαμβανόταν με την ίδια αιμοληψία εργαστηριακός έλεγχος για την 
αναιμία που περιελάμβανε τις παρακάτω εξετάσεις: δικτυοερυθροκύτταρα, σίδηρος, 
φερριτίνη, φυλλικό οξύ, βιταμίνη B12, ερυθροποιητίνη, θυρεοειδοτρόπος ορμόνη, 
θυροξίνη, τριιωδοθυρονίνη και Cαντιδρώσα πρωτεΐνη. Στους ασθενείς με 
προσθετικές βαλβίδες γινόταν εξέταση επιχρίσματος περιφερικού αίματος για 
αναζήτηση σχιστοκυττάρων και άλλων στοιχείων ενδαγγειακής αιμόλυσης. Στους 
ασθενείς με μικροκυτταρική αναιμία ή όσους ανέφεραν ιστορικό 
αιμοσφαιρινοπάθειας γινόταν ηλεκτροφόρηση αιμοσφαιρίνης. Επί συγκεκριμένων 
ενδείξεων εκ του ιστορικού, της κλινικής εξέτασης και του εργαστηριακού ελέγχου, 
γίνονταν επίσης επιπλέον εξετάσεις, όπως αντίδραση Coombs, ηλεκτροφόρηση 
λευκωμάτων ορού, καρκινικοί δείκτες, ορολογικοί δείκτες ηπατίτιδας, ανοσολογικός 
έλεγχος. 
Στους ασθενείς επίσης εξετάζονταν, όταν αυτό ήταν εφικτό, 3 πρωινά δείγματα 
κοπράνων για ανίχνευση ανθρώπειας αιμοσφαιρίνης με ανοσοχημική μέθοδο, που 
είναι ειδική για την ανίχνευση μικροσκοπικής απώλειας αίματος εκ του κατωτέρου 
πεπτικού σωλήνα. 
Οι παραπάνω εξετάσεις γίνονταν με τις μεθόδους που χρησιμοποιούνταν στο 
νοσοκομείο της μελέτης ως μέθοδοι ρουτίνας στην καθημερινή κλινική πράξη. 
Ο δείκτης παραγωγής δικτυοερυθροκυττάρων (ΔΕΚ) υπολογίστηκε με βάση τον 
τύπο: 
όπου ΔΕΚ είναι το ποσοστό των δικτυοερυθροκυττάρων, Ht ο αιματοκρίτης και 
ΔΩΔ, ο δείκτης ωρίμανσης των δικτυοερυθροκυττάρων. Η ικανοποιητική και μη 
ικανοποιητική απάντηση του μυελού στην αναιμία ορίστηκαν ως ΔΠΕ > 2 και < 1, 
αντίστοιχα. 
Η κάθαρση κρεατινίνης προσδιορίστηκε από τον τύπο CockcroftGault, με βάση 
το υπολογιζόμενο ελεύθερο λίπους βάρος σώματος (lean body weight). 
Ο ρυθμός σπειραματικής διήθησης εκτιμήθηκε βάσει της απλοποιημένης 
εξίσωσης της μελέτης MDRD. 
Τα στάδια εξέλιξης της νεφρικής νόσου καθορίστηκαν βάσει των διεθνών 
κατευθυντηρίων οδηγιών K/DOQI, με βάση τον εκτιμώμενο ρυθμό σπειραματικής 
διήθησης. 
Η ερυθροποιητίνη ορού προσδιορίστηκε με εμπορική ραδιοανοσοενζυμική 
μέθοδο στο Εργαστήριο Πυρηνικής Ιατρικής του νοσοκομείου μας (EPOTracTM 
125I RIA Kit, INCSTAR Co., Stillwater, ΜΝ, ΗΠΑ). Με τη μέθοδο αυτή, τα όρια 
αναφοράς των φυσιολογικών τιμών ερυθροποιητίνης σε ένα υγιή πληθυσμό 104 
ατόμων ήταν 4,952,7 mU/ml και η μέση τιμή ερυθροποιητίνης ήταν 17,7 ± 7,5 
mU/ml. Τα περισσότερα υγιή άτομα έχουν τιμές ερυθροποιητίνης μεταξύ 9 και 30 
mU/ml. 
Ο λόγος του λογαρίθμου της παρατηρούμενης τιμής ερυθροποιητίνης προς το 
λογάριθμο της αναμενόμενης τιμής ερυθροποιητίνης: 
παρατηρούμενη αναμενόμενη 
καθορίστηκε σύμφωνα με τα σχετικά δεδομένα της μελέτη των Beguin και συν. Οι 
Beguin και συν., χρησιμοποίησαν την ίδια μέθοδο προσδιορισμού της 
ερυθροποιητίνης ορού με αυτή που χρησιμοποιούνταν στο εργαστήριο μας. 
Ειδικότερα, καθόρισαν τις αναμενόμενες τιμές ερυθροποιητίνης σε σχέση με τον 
αιματοκρίτη αφού εξέτασαν 195 άτομα (συμπεριλαμβανομένων 31 υγιών ατόμων, 38 
ασθενών με πολυκυτταραιμία, και 126 ασθενών με διάφορες μορφές αναιμίας). Η 
αναμενόμενη τιμή ερυθροποιητίνης για τιμές αιματοκρίτη μέχρι 40% προέκυψε μετά 
από ανάλυση παλινδρόμησης (regression analysis) από την εξίσωση: 
Το 95% διάστημα εμπιστοσύνης αναφοράς για τον λόγο ήταν μεταξύ 0,80 και 1,22. 
Η καρδιακή καχεξία ορίστηκε σύμφωνα με τον ορισμό της Ομάδας Εργασίας 
Ομοφωνίας στην Καχεξία (Cachexia Consensus Working Group). Σύμφωνα με τον 
ορισμό αυτό, η καχεξία σε ασθενείς με υποκείμενα νοσήματα (μεταξύ των οποίων 
είναι η χρόνια καρδιακή ανεπάρκεια) ορίζεται ως απώλεια σωματικού βάρους 
(εξαιρουμένων τυχόν οιδημάτων) τουλάχιστον 5% σε διάστημα 12 μηνών ή λιγότερο 
(ή δείκτη μάζας σώματος μικρότερο από 20 kg/m2, αν η απώλεια βάρους δεν μπορεί 
να τεκμηριωθεί) σε συνδυασμό με 3 από τα εξής 5 κριτήρια: μειωμένη μυϊκή ισχύς, 
κόπωση, ανορεξία, χαμηλός δείκτης μάζας ελεύθερης λίπους (μυϊκής μάζας) και 
παθολογικό βιοχημικό προφίλ [αυξημένοι δείκτες φλεγμονής (Cαντιδρώσα πρωτεΐνη 
> 5.0 mg/L ή IL6 > 4.0 pg/ml), αιμοσφαιρίνη χαμηλότερη των 12 g/dl ή αλβουμίνη 
ορού < 3.2 mg/dl]. Λόγω του χαρακτήρα της μελέτης μας (μελέτη επιπολασμού) δεν 
είχαμε ακριβή δεδομένα για την προηγηθείσα μεταβολή του βάρους των 
περισσότερων ασθενών. Για το λόγο αυτό, ορίσαμε την καρδιακή καχεξία ως δείκτη 
μάζας σώματος μικρότερο από 20 kg/m2 συν τουλάχιστον 3 από τα 5 παραπάνω 
κριτήρια (πλην του δείκτη μάζας ελεύθερης λίπους που δεν προσδιορίστηκε). Η 
παχυσαρκία ορίστηκε ως δείκτης μάζας σώματος > 30 kg/m2. 

Σε όλους τους ασθενείς γινόταν κατά την είσοδο στη μελέτη εξέταση 
επιχρίσματος του μυελού των οστών, έπειτα από στερνική παρακέντηση ή, ιδιαίτερα 
για τους ασθενείς με προηγηθείσα μέση στερνοτομή, παρακέντηση της οπίσθιας άνω 
λαγόνιας άκανθας, με τοπική αναισθησία. 

Η επεξεργασία του υλικού που λαμβανόταν από την παρακέντηση του μυελού 
των οστών περιελάμβανε επίστρωση σε αντικειμενοφόρο πλάκα, ξήρανση στον αέρα 
και μονιμοποίηση. Εν συνεχεία γινόταν χρώση του σιδήρου της αιμοσιδηρίνης με το 
κυανό της Πρωσίας (πρωσικό μπλε – αντίδραση Perls) και χρώση αντίθεσης με 
σαφρανίνηΟ. Κατά την παραπάνω αντίδραση, ο σίδηρος σχηματίζει σύμπλοκο με το 
σιδηροκυανιούχο κάλιο που φαίνεται στο μικροσκόπιο με μπλε χρώμα (Εικόνα 1). Τα 
επιχρίσματα του μυελού των οστών εξετάστηκαν από δυο αιματολόγους. Η 
βαθμονόμηση των αποθηκών του σιδήρου στο μυελό των οστών έγινε με το σύστημα 
των Rath και Finch. Το σύστημα αυτό περιλαμβάνει επτά βαθμούς (06), 
σύμφωνα με τις οποίες η ποσότητα του σιδήρου απουσιάζει, είναι πολύ ελάχιστη, 
ελάχιστη, μέτρια, μέτρια αυξημένη, αυξημένη και πολύ αυξημένη, αντίστοιχα. Ως 
σιδηροπενία θεωρείται ο βαθμός 0 (απουσία σιδήρου στη μικροσκόπηση υπό μεγάλη 
μεγέθυνση) και ο βαθμός 1 (μόλις ορατά μικρά σωματίδια σιδήρου σε μερικά 
δικτυωτά κύτταρα υπό μεγάλη μεγέθυνση). Παράλληλα, αξιολογούνταν η 
κυτταρικότητα του μυελού και ο λόγος της μυελικής προς την ερυθρά σειρά. 

Με βάση το διαγνωστικό αλγόριθμο για την αναιμία της χρόνιας καρδιακής 
ανεπάρκειας που χρησιμοποιήσαμε, μέτρηση του όγκου των ερυθρών αιμοσφαιρίων 
του αίματος γινόταν σε όλους τους ασθενείς της μελέτης που δεν είχαν σιδηροπενία 
(όπως προέκυπτε από την εξέταση του μυελού των οστών), καθώς και στους ασθενείς 
με σιδηροπενία, όταν αυτό ήταν εφικτό με βάση το πρόγραμμα του εργαστηρίου του 
νοσοκομείου μας. 
Για τον προσδιορισμό του όγκου των ερυθρών αιμοσφαιρίων, χρησιμοποιήθηκε η 
μέθοδος με ραδιοσημασμένα με 51Cr ομόλογα ερυθρά αιμοσφαίρια, όπως 
περιγράφεται από τη Διεθνή Επιτροπή για την Προτυποποίηση στην Αιματολογία.

Η μέθοδος αυτή χρησιμοποιούνταν ως μέθοδος ρουτίνας στο Εργαστήριο Πυρηνικής 
Ιατρικής του νοσοκομείου μας, το οποίο διαθέτει μεγάλη εμπειρία ως κέντρο 
αναφοράς, πραγματοποιώντας κατά κανόνα μια εξέταση την ημέρα. 
Επιλέξαμε να μετρήσουμε άμεσα τον όγκο των ερυθρών αιμοσφαιρίων, γιατί το 
κύριο ερώτημα μας ήταν αν ο ασθενής έχει αληθή αναιμία ή όχι. Εναλλακτικά, θα 
μπορούσαμε να είχαμε υπολογίσει έμμεσα τον όγκο των ερυθρών μέσω του άμεσου 
προσδιορισμού του όγκου του πλάσματος (με τη μέθοδο της ραδιοσημασμένης με 131I 
αλβουμίνης). Ο έμμεσος υπολογισμός του όγκου των ερυθρών μπορεί όμως να μην 
είναι τόσο ακριβής όσο ο άμεσος προσδιορισμός του. Στον υπολογισμό αυτό 
υπεισέρχεται ο περιφερικός αιματοκρίτης και ο παράγοντας μετατροπής για τη σχέση 
του περιφερικού αιματοκρίτη με τον αιματοκρίτη του σώματος, ο οποίος μπορεί να 
μην είναι σταθερός για κάθε ασθενή και δεν έχει υπολογιστεί ειδικά στους ασθενείς 
με προχωρημένου σταδίου καρδιακή ανεπάρκεια.
Συγκεκριμένα, από τους ασθενείς λαμβανόταν με πρωινή αιμοληψία δείγμα 
αίματος από μεγάλη περιφερική φλέβα μετά από παραμονή τους σε ύπτια θέση για 
τουλάχιστον δεκαπέντε λεπτά. Στους ασθενείς είχε συσταθεί να διατηρήσουν τη 
συνήθη κατανάλωση υγρών και τροφίμων και να λάβουν τα φάρμακα τους. Ένα 
μέρος από το δείγμα αυτό στελνόταν εξέταση για προσδιορισμό του περιφερικού 
αιματοκρίτη στο Αιματολογικό Εργαστήριο του νοσοκομείου μας. Από το υπόλοιπο 
μέρος του δείγματος, λαμβάνονταν τα ερυθρά αιμοσφαίρια μετά από φυγοκέντρηση 
και σημαίνονταν με ραδιενεργό 51Cr μετά από ανάδευση τους με διάλυμα χρωμικού 
νατρίου (Na2Cr51O4). Στη συνέχεια, ξεπλένονταν το περισσό ραδιενεργό διάλυμα από 
τα ερυθρά και διαλύονταν σε φυσιολογικό ορό. Μια γνωστή ποσότητα του 
διαλύματος αυτού εγχεόταν ενδοφλεβίως στον ασθενή, ενώ η υπόλοιπη ποσότητα 
χρησιμοποιούνταν για την παρασκευή του διαλύματος αναφοράς. Ικανός χρόνος 
(τουλάχιστον 30 λεπτά) διατίθετο για την κατανομή των ραδιοσημασμένων ερυθρών 
αιμοσφαιρίων σε όλο τον ενδαγγειακό χώρο, δεδομένης και της μειωμένης καρδιακής 
παροχής των ασθενών. Εν συνεχεία γινόταν επαναληπτική αιμοληψία (από 
διαφορετικό σημείο σε σχέση με το σημείο έγχυσης των ραδιοσημασμένων ερυθρών) 
και λαμβανόταν νέο δείγμα αίματος. Η ακτινοβολία του δείγματος αυτού 
συγκρινόταν με το διάλυμα αναφοράς, και υπολογιζόταν ο όγκος των ερυθρών 
αιμοσφαιρίων από τον τύπο: 
όπου RCV είναι o όγκος των ερυθρών αιμοσφαιρίων, S είναι η ακτινοβολία στο 
διάλυμα αναφοράς, D η διάλυση του διαλύματος αναφοράς, Vi ο όγκος του 
ραδιενεργού διαλύματος που εγχύθηκε στον ασθενή, Hv ο περιφερικός αιματοκρίτης 
και, B η ακτινοβολία στο δείγμα αίματος που λήφθηκε από τον ασθενή μετά την 
έγχυση. 
Από τον όγκο των ερυθρών αιμοσφαιρίων, υπολογίζονταν και ο όγκος του πλάσματος 
και ο ολικός όγκος του αίματος, σύμφωνα με τους τύπους: 
όπου BV είναι ο ολικός όγκος του αίματος, Hb είναι ο αιματοκρίτης του σώματος και 
PV είναι ο όγκος του πλάσματος. Ο αιματοκρίτης του σώματος Hb προκύπτει από τον 
περιφερικό αιματοκρίτη HV, πολλαπλασιασμένο με το συντελεστή διόρθωσης 
0,91.

Οι φυσιολογικές τιμές για τον όγκο των ερυθρών και τον όγκο του πλάσματος 
που χρησιμοποιήσαμε είναι οι αυτές που έχουν προταθεί τελευταία από το Διεθνές 
Συμβούλιο για την Προτυποποίηση στην Αιματολογία. Σύμφωνα με αυτές, οι 
φυσιολογικές τιμές του όγκου των ερυθρών και του όγκου του πλάσματος ορίζονται 
από το διάστημα ±25% από τη μέση προβλεπόμενη φυσιολογική τιμή. Η μέση 
προβλεπόμενη φυσιολογική τιμή υπολογίζεται από εξισώσεις που λαμβάνουν υπόψιν 
τους την επιφάνεια σώματος του ατόμου. Οι εξισώσεις αυτές αναφέρονται στον 
Πίνακα 2. Το διάστημα εμπιστοσύνης ±25% περιλαμβάνει το 98% του φυσιολογικού 
εύρους τιμών για τον όγκο ερυθρών στους άνδρες, καθώς και το 99% του 
φυσιολογικού εύρους τιμών για τον όγκο ερυθρών στις γυναίκες και τον όγκο 
πλάσματος στους άνδρες και τις γυναίκες. Η επιφάνεια σώματος προσδιορίζεται 
σύμφωνα με τον τύπο των Du Bois & Du Bois. 
Θεωρήσαμε ως μέση φυσιολογική τιμή του ολικού όγκου του αίματος, το 
άθροισμα των μέσων φυσιολογικών τιμών για τον όγκο αίματος και τον όγκο 
πλάσματος. Θεωρήσαμε επίσης ότι τα φυσιολογικά όρια για τον όγκο του αίματος 
ορίζονται από το διάστημα ±25% γύρω από τη μέση φυσιολογική τιμή. 
Αξιολογήσαμε επίσης τα αποτελέσματα της μέτρησης του όγκου των ερυθρών 
σύμφωνα και με τις φυσιολογικές τιμές που χρησιμοποιούσε το εργαστήριο μας και οι 
οποίες ήταν διορθωμένες ως προς το σωματικό βάρος. Το εύρος της φυσιολογικής 
διακύμανσης ήταν 31,8 ± 3,5 ml/kg. 
Συγκριτικά αναφέρουμε ότι οι τιμές αναφοράς για τον όγκο των ερυθρών και τον 
όγκο του πλάσματος που είχαν προταθεί παλαιότερα από την Διεθνή Επιτροπή για 
την Προτυποποίηση στην Αιματολογία, έκαναν επίσης διόρθωση για το σωματικό 
βάρος. Σύμφωνα με αυτές, οι μέσες φυσιολογικές τιμές για τον όγκο των ερυθρών για 
τους άνδρες και τις γυναίκες είναι 30 και 25 ml/kg, αντίστοιχα. Τα φυσιολογικά όρια 
είναι 2535 και 2030 ml/kg, αντίστοιχα. Οι μέσες φυσιολογικές τιμές για τον όγκο 
του πλάσματος τόσο για άνδρες όσο και για γυναίκες είναι 40 ml/kg. 
Ορίσαμε ως: 
αληθή αναιμία, τη μείωση του όγκου των ερυθρών αιμοσφαιρίων κάτω 
από το φυσιολογικό όριο, 
ψευδοαναιμία, τη χαμηλή συγκέντρωση αιμοσφαιρίνης του περιφερικού 
αίματος σε συνδυασμό με φυσιολογικό όγκο ερυθρών αιμοσφαιρίων, 
αιμοαραίωση, την ψευδοαναιμία που συνοδεύεται από όγκο πλάσματος 
αυξημένο πάνω από το φυσιολογικό όριο, 
και υπερογκαιμία, την αύξηση του ολικού όγκου του αίματος πάνω από το 
φυσιολογικό όριο. 
 
Όλοι οι ασθενείς υποβάλλονταν σε παρακέντηση μυελού των οστών και εξέταση 
του επιχρίσματος. Βάσει αυτού, η αναιμία κατατάσσονταν σε σιδηροπενική ή μη 
σιδηροπενική. Ανάλογα με τα αποτελέσματα της μέτρησης της μάζας ερυθρών, η μη 
σιδηροπενική αναιμία κατατάσσονταν σε αληθή αναιμία ή αιμοαραίωση. Αν δεν είχε 
ανερευθεί κάποιο ειδικό αίτιο για την αληθή μη σιδηροπενική αναιμία, αυτή 
κατατάσσονταν ως αναιμία χρονίας νόσου. Ο αλγόριθμος διερεύνησης της 
αιτιολογίας της αναιμίας αποδίδεται σχηματικά στην Εικόνα 2. 
Σε περιπτώσεις συνύπαρξης σιδηροπενίας και αιμοαραίωσης, η σιδηροπενία 
θεωρήθηκε ως πρωτοπαθής διαταραχή. Αυτό προκύπτει από τη θεώρηση ότι η 
μείωση του όγκου των ερυθρών (αναιμία), που μπορεί να προκαλέσει η σιδηροπενία, 
συνοδεύεται από αντισταθμιστική αύξηση του όγκου του πλάσματος, ώστε να 
διατηρηθεί ο ολικός όγκος του αίματος. Επίσης συνάδει με τη θεώρηση ότι η 
μειωμένη παροχή οξυγόνου, λόγω της μείωσης της μάζας των ερυθρών 
αιμοσφαιρίων, συνοδεύεται από αγγειοδιαστολή και κινητοποίηση νευροορμονικών 
μηχανισμών που οδηγούν σε κατακράτηση υγρών και αύξηση του όγκου του 
πλάσματος. Υπάρχουν δεδομένα ότι η διόρθωση της αναιμίας μπορεί να 
οδηγήσει σε μείωση του επιπλέον όγκου του πλάσματος. 
Ο διαγνωστικός αλγόριθμος της αναιμίας διαμορφώθηκε και με κριτήριο να είναι 
κλινικά χρήσιμος για την επιλογή της κατάλληλης θεραπευτικής αγωγής. Με βάση τις 
κρατούσες επιστημονικές αντιλήψεις κατά τον σχεδιασμό της μελέτης, οι ασθενείς με 
σιδηροπενία θα μπορούσαν να λάβουν υποκατάσταση σιδήρου, οι ασθενείς με 
αναιμία χρονίας νόσου θα μπορούσαν να λάβουν παράγοντες που διεγείρουν την 
ερυθροποίηση σε συνδυασμό με υποκατάσταση σιδήρου, ενώ οι ασθενείς με 
αιμοαραίωση θα μπορούσαν να αντιμετωπιστούν με στόχο την επίτευξη αρνητικού 
ισοζυγίου υγρών. 
Οι ασθενείς της μελέτης παρακολουθούνταν σε κάθε επίσκεψη τους στο 
νοσοκομείο ή το τακτικό Εξωτερικό Ιατρείο Καρδιακής Ανεπάρκειας (συνήθως 
εβδομαδιαίως) και για διάστημα τριμήνου από την είσοδο στη μελέτη. 
Καταγράφονταν η κλινική πορεία των ασθενών και τα μείζονα συμβάματα (θάνατος, 
χειρουργικές επεμβάσεις, διαλείπουσα χορήγηση ινοτρόπων, μεταμόσχευση καρδιάς). 
Η κεντρική τάση και η διακύμανση των μεταβλητών που αναλύθηκαν 
παρουσιάζονται ως μέση τιμή ± τυπική απόκλιση ή ως διάμεση τιμή 
(διατεταρτημοριακό εύρος). Το διατεταρτημοριακό εύρος είναι η απόσταση μεταξύ 
του 1ου και του 3ου τεταρτημορίου (25ου και 75ου ποσοστημορίου) της κατανομής μιας 
μεταβλητής. Η σύγκριση της κατανομής των μεταβλητών μεταξύ 2 διαφορετικών 
ομάδων έγινε είτε με το Student’s ttest για ανεξάρτητα δείγματα, προκειμένου για 
συνεχείς μεταβλητές, είτε με το χ2test ή το Fischer’s exact test, προκειμένου για 
κατηγορικές μεταβλητές. Το επίπεδο στατιστικής σημαντικότητας καθορίστηκε από 
τιμή p < 0,05 για αμφίπλευρο έλεγχο. Το 95% διάστημα εμπιστοσύνης για 
μεταβλητές που κατανέμονται διωνυμικά υπολογίστηκε με το MidP exact test. Η 
διαγνωστική αξία μιας διαγνωστικής εξέτασης υπολογίστηκε με ανάλυση καμπυλών 
λειτουργικού χαρακτηριστικού δέκτη (receiver operating characteristic curve – ROC 
curve). Με βάση την ανάλυση αυτή υπολογίστηκε το εμβαδόν της επιφάνειας κάτω 
από την καμπύλη (area under curve – AUC) της σχέσης ευαισθησίας με 1ειδικότητα 
για διάφορες τιμές της διαγνωστικής εξέτασης. Η ανάλυση επιβίωσης έγινε με τη 
μέθοδο Kaplan – Meier. Για τις παραπάνω αναλύσεις χρησιμοποιήθηκε το 
στατιστικό πακέτο SPSS v.17.0. 
Η καρδιολογική αξιολόγηση των ασθενών έγινε στα πλαίσια της συνήθους 
κλινικής αντιμετώπισης των ασθενών αυτών στη Θεραπευτική Κλινική του 
νοσοκομείου «Αλεξάνδρα» και το τακτικό Εξωτερικό Ιατρείο Καρδιακής 
Ανεπάρκειας της κλινικής. Ο διαγνωστικός έλεγχος της αναιμίας στους ασθενείς με 
χρόνια καρδιακή ανεπάρκεια έγινε επίσης στα πλαίσια της κλινικής αντιμετώπισης 
των ασθενών αυτών, με σκοπό τον προσδιορισμό της κατάλληλης θεραπευτικής 
αγωγής της αναιμίας για κάθε ασθενή, σύμφωνα με τις κρατούσες επιστημονικές 
αντιλήψεις και με τη σύμφωνη γνώμη όλων των ιατρών του νοσοκομείου που 
εμπλέκονταν στη διάγνωση/αντιμετώπιση των ασθενών αυτών. Όλοι οι 
ασθενείς που συμπεριλήφθηκαν στη μελέτη είχαν προηγουμένως ενημερωθεί και 
δώσει τη συγκατάθεση τους για να υποβληθούν στον διαγνωστικό έλεγχο της 
αναιμίας. Όλα τα στάδια της μελέτης έγιναν με βάση τις αρχές της διακήρυξης του 
Ελσίνκι.
Με βάση τα κριτήρια της μελέτης, συμπεριλάβαμε συνολικά 37 ασθενείς με 
χρόνια καρδιακή ανεπάρκεια τελικού σταδίου και κλινικά σημαντική αναιμία. Οι 
ασθενείς είχαν μέση ηλικία ± τυπική απόκλιση 57,9 ± 10,9 έτη. Οι 35 (94,6%) από 
τους 37 ασθενείς ήταν άνδρες. 
Η διάμεση διάρκεια από την εμφάνιση της καρδιακής ανεπάρκειας μέχρι την 
είσοδο των ασθενών στη μελέτη ήταν 60 μήνες και το διατεταρτημοριακό εύρος 
(απόσταση μεταξύ του πρώτου και του τρίτου τεταρτημορίου) ήταν (36-120) μήνες. 
Η υποκείμενη αιτιολογία της καρδιακής ανεπάρκειας ήταν ισχαιμική 
μυοκαρδιοπάθεια σε 27 (73,0%) ασθενείς, ιδιοπαθής διατατική μυοκαρδιοπάθεια σε 9 
(24,3%) ασθενείς και βαλβιδοπάθεια σε 1 (2,7%) ασθενή. 
Όσον αφορά την λειτουργική ταξινόμηση των συμπτωμάτων των ασθενών κατά 
NYHA, 26 (70,3%) ασθενείς βρίσκονταν σε κλάση IV, ενώ οι υπόλοιποι 11 (29,7%) 
ασθενείς βρίσκονταν σε κλάση ΙΙΙ, κατά την είσοδο στη μελέτη. Δεκαοκτώ (48,6%) 
ασθενείς παρουσίαζαν κλινικά κατακράτηση υγρών (περιφερικό οίδημα ή ασκιτική 
συλλογή). Από τους 37 συνολικά ασθενείς της μελέτης, οι 22 (59,5%) ακολουθούσαν 
πρόγραμμα εβδομαδιαίας εξάωρης έγχυσης ινοτρόπων φαρμάκων (δοβουταμίνης 10 
μg/kg/min, λεβοσιμενδάνης 0.3 μg/kg/min, ή συνδυασμού δοβουταμίνης 10 
μg/kg/min με λεβοσιμενδάνη 0.2 μg/kg/min) στο νοσοκομείο της μελέτης μας, όπως 
έχει περιγραφεί. Το διάμεσο διάστημα (διατεταρτημοριακό εύρος) που 
προηγήθηκε από την έναρξη του προγράμματος διαλείπουσας χορήγησης ινοτρόπων 
μέχρι την είσοδο των ασθενών στη μελέτη μας ήταν 39 (11,587) ημέρες. Τρεις 
(8,1%) επιπλέον ασθενείς είχαν ολοκληρώσει στο παρελθόν την αγωγή με 
διαλείπουσα χορήγηση ινοτρόπων. 
Πέντε (13,5%) ασθενείς εμφάνιζαν καρδιακή καχεξία. Δύο ασθενείς ήταν 
παχύσαρκοι (δείκτης μάζας σώματος 36,4 και 37,2 kg/m2, αντίστοιχα). 
Ο Πίνακας 3 παρουσιάζει τα γενικά χαρακτηριστικά και τα δεδομένα που 
αναφέρονται στην καρδιολογική αξιολόγηση των ασθενών που συμπεριλήφθηκαν 
στη μελέτη. Συγκεκριμένα, παρουσιάζονται τα αιμοδυναμικά τους στοιχεία κατά τον 
δεξιό καρδιακό καθετηριασμό, τα δομικά και λειτουργικά στοιχεία της καρδιάς με 
βάση τον υπερηχογραφικό έλεγχο, καθώς και στοιχεία από την καρδιοαναπνευστική 
κόπωση και τη μέτρηση του Βτύπου νατριουρητικού πεπτιδίου. Τα δεδομένα από 
όλες τις παραπάνω παραμέτρους αξιολόγησης της καρδιακής λειτουργίας όπως 
παρουσιάζονται στον Πίνακα 3, αντανακλούν τη βαρύτητα της κλινικής κατάστασης 
των ασθενών της μελέτης. 

Η σταθερή από του στόματος φαρμακευτική αγωγή που ελάμβαναν οι ασθενείς 
κατά την είσοδο στη μελέτη και σχετιζόταν με την καρδιακή νόσο ή την αναιμία, 
φαίνεται στον Πίνακα 4. Ειδικότερα, όλοι οι ασθενείς ελάμβαναν φουροσεμίδη με 
μέση ± τυπική απόκλιση συνολική ημερήσια δόση 450 ± 291 mg. Μεγάλο ποσοστό 
επίσης των ασθενών (89,2%) ελάμβανε αμιωδαρόνη. Δεκαοκτώ (48,6%) ασθενείς 
ελάμβαναν αναστολείς του μετατρεπτικού ενζύμου της αγγειοτασίνης και 3 (8,1%) 
επιπλέον ασθενείς ελάμβαναν ανταγωνιστές των AT1 υποδοχέων της αγγειοτασίνης. 
Από τους υπόλοιπους 16 ασθενείς, οι οποίοι δεν ελάμβαναν θεραπεία με μια από τις 
δυο παραπάνω κατηγορίες φαρμάκων που αναστέλλουν το σύστημα ρενίνης – 
αγγειοτασίνης, 6 είχαν λάβει στο παρελθόν θεραπεία με τα φάρμακα αυτά, αλλά την 
είχαν διακόψει λόγω δυσανεξίας. Το ποσοστό των ασθενών που ελάμβανε β-
αναστολείς ήταν σχετικά μικρό (16,2%), γεγονός που αντανακλά τη σοβαρή 
αιμοδυναμική κατάσταση του πληθυσμού της μελέτης. 
Αναφορικά με την αντιπηκτική ή αντιθρομβωτική αγωγή κατά την είσοδο στη 
μελέτη, σημαντικό ποσοστό των ασθενών (40,5%) ελάμβανε χαμηλή δόση ασπιρίνης. 
Τέσσερις εκ των ασθενών που ελάμβαναν ασπιρίνη ελάμβαναν επιπλέον και 
κουμαρινικά αντιπηκτικά. Από τους 22 ασθενείς που δεν ελάμβαναν ασπιρίνη, τρεις 
ελάμβαναν κλοπιδογρέλη και 8 ελάμβαναν κουμαρινικά αντιπηκτικά. Έντεκα 
(29,7%) από τους συνολικά 37 ασθενείς της μελέτης, δεν ελάμβανε κανένα από τα 
παραπάνω αντιθρομβωτικά ή αντιπηκτικά φάρμακα. Από τους 11 αυτούς ασθενείς, 
τρεις είχαν λάβει στο πρόσφατο παρελθόν θεραπεία με ασπιρίνη και 4 με 
κουμαρινικά αντιπηκτικά. Από τους 37 συνολικά ασθενείς της μελέτης, συνολικά 4 
(10,8%) δεν είχαν τρέχουσα ή προηγηθείσα λήψη αντιθρομβωτικών ή αντιπηκτικών 
φαρμάκων. Δεκαεννιά ασθενείς (51,4%) επίσης ελάμβαναν θεραπεία με φάρμακα που 
μειώνουν τη γαστρική οξύτητα (αναστολείς διαύλων πρωτονίων, κατά κύριο λόγο 
ομεπραζόλη), ενώ 2 επιπλέον ασθενείς είχαν λάβει αγωγή με φάρμακα αυτής της 
κατηγορίας στο πρόσφατο παρελθόν. 

Τα χαρακτηριστικά της αναιμίας των ασθενών κατά την είσοδο στη μελέτη με 
βάση τη γενική εξέταση αίματος παρουσιάζονται στον Πίνακα 5. Η συγκέντρωση 
αιμοσφαιρίνης των ασθενών κυμαινόταν μεταξύ 8,812,0 g/dl. Πέντε (13,5%) 
ασθενείς είχαν συγκέντρωση αιμοσφαιρίνης μικρότερη ή ίση των 9,0 g/dl, 15 (40,5%) 
ασθενείς είχαν συγκέντρωση αιμοσφαιρίνης μεγαλύτερη των 9,0 g/dl και μικρότερη ή 
ίση των 10,0 g/dl, 11 (29,7%) ασθενείς είχαν συγκέντρωση αιμοσφαιρίνης 
μεγαλύτερη των 10,0 g/dl και μικρότερη ή ίση των 11,0 g/dl, ενώ οι υπόλοιποι 6 
(16,2%) των ασθενών είχαν τιμή αιμοσφαιρίνης μεγαλύτερη των 11,0 g/dl και 
μικρότερη ή ίση των 12,0 g/dl. 

Μικροκυτταρική αναιμία παρουσίαζε το ένα τρίτο των ασθενών (με βάση τα όρια 
που αναγράφονται στον Πίνακα 5), ενώ κανένας ασθενής δεν είχε μακροκυττάρωση. 
Όλοι οι ασθενείς με μικροκυττάρωση είχαν και υποχρωμία (χαμηλή μέση 
περιεκτικότητα αιμοσφαιρίνης ανά ερυθρό). Υποχρωμία συνολικά παρουσίαζαν τα 2 
τρίτα των ασθενών. 
Όσον αφορά την παραγωγή δικτυοερυθροκυττάρων, 48,0% των ασθενών είχαν 
απόλυτη τιμή δικτυοερυθροκυττάρων μεγαλύτερη από 75.000 /mm3. Παρά ταύτα, 
όταν το ποσοστό των δικτυοερυθροκυττάρων διορθώθηκε για το βαθμό της αναιμίας 
και για το δείκτη ωρίμανσης των ερυθροκυττάρων (που θεωρήθηκε 1,5 για 
αιματοκρίτη μεταξύ 2635%), το 23,1% των ασθενών είχε δείκτη παραγωγής 
ερυθροκυττάρων > 2,0, που δηλώνει ικανή απάντηση του μυελού των οστών στην 
αναιμία. Αντιθέτως, το 69,2% των ασθενών είχε χαμηλό δείκτη (<1,0) που δηλώνει 
μειωμένη αντίδραση του μυελού στην αναιμία. 
Τα αποτελέσματα του γενικού εργαστηριακού ελέγχου των ασθενών με βάση τις 
εξετάσεις αίματος κατά την είσοδο στη μελέτη απεικονίζεται στον Πίνακα 6. 
Είκοσι τέσσερις (85,3%) είχαν σίδηρο ορού χαμηλότερο από 80 μg/dl ήταν το 
κατώτερο φυσιολογικό όριο του εργαστηρίου μας. Δύο ασθενείς (5,6%) είχαν 
συγκέντρωση φερριτίνης ορού μικρότερη ή ίση των 17 ng/ml (κατώτερο όριο του 
εργαστηρίου μας), ενώ κανένας ασθενής δεν είχε αυξημένη συγκέντρωση φερριτίνης 
(> 390 ng/ml). Κανένας ασθενής επίσης δεν είχε έλλειψη βιταμίνης B12 (< 160 pg/ml) 
ή φυλλικού οξέος (< 1,5 ng/ml). Εννιά (25,0%) ασθενείς είχαν αυξημένη 
συγκέντρωση βιταμίνης B12 (> 970 pg/ml). 
Ένας ασθενής (2,8%) είχε χαμηλή συγκέντρωση ερυθροποιητίνης ορού (7 
mU/ml), ενώ οι περισσότεροι ασθενείς (72,2%) είχαν συγκέντρωση ερυθροποιητίνης 
μεγαλύτερη των 30 mU/ml. Ο μέσος όρος του λόγου των λογαρίθμων της 
παρατηρούμενης προς την αναμενόμενη συγκέντρωση ερυθροποιητίνης ήταν 1, το 
οποίο υποδηλώνει αναμενόμενη ανταπόκριση στην παραγωγή ερυθροποιητίνης για 
τον πληθυσμό των ασθενών με τελικού σταδίου χρόνια καρδιακή ανεπάρκεια της 
μελέτης μας. Με βάση τον λόγο αυτό ειδικότερα, τρεις ασθενείς (8,6%) είχαν 
μικρότερη απάντηση όσον αφορά την παραγωγή ερυθροποιητίνης από το 
αναμενόμενο (λόγος < 0,8), ενώ 8 ασθενείς (22,9%) είχαν μεγαλύτερη απάντηση από 
το αναμενόμενο. 
Με βάση τις μετρήσεις των θυρεοειδικών ορμονών, 2 (5,4%) ασθενείς 
παρουσίαζαν υποθυρεοειδισμό με τιμές θυρεοειδοτρόπου ορμόνης 25,1 και 26,6 
μΙU/ml αντίστοιχα, ενώ ένας (2,7%) ασθενής παρουσίαζε υπερθυρεοειδισμό με τιμές 
< 0,01 μΙU/ml). Υποκλινικός υποθυρεοειδισμός διαπιστώθηκε σε 11 (29,7%) 
ασθενείς. Επτά (18,9%) επιπλέον ασθενείς είχαν ιστορικό υποθυρεοειδισμού και 
ελάμβαναν θεραπεία υποκατάστασης με θυροξίνη. 
Είκοσι ένας ασθενείς (56,8%) είχαν κρεατινίνη ορού αυξημένη πάνω από το 
ανώτερο φυσιολογικό όριο των 1,4 mg/dl του εργαστηρίου μας και μέχρι του ορίου 
των 3 mg/dl, που αποτελούσε κριτήριο για την είσοδο στη μελέτη. Επίσης, 33 
(89,2%) ασθενείς είχαν ουρία αυξημένη πάνω από το όριο των 50 mg/dl. Με βάση 
τον εκτιμώμενο ρυθμό σπειραματικής διήθησης, 6 (16,2%) ασθενείς βρίσκονταν σε 
στάδιο 4 χρόνιας νεφρικής νόσου, 21 (55,3%) σε στάδιο 3, 7 (17,9%) σε στάδιο 2, και 
3 (7,5%) σε στάδιο 1 (με ρυθμό σπειραματικής διήθησης 15-29, 30-59, 60-89 και ≥ 
90 ml/min/ ανά 1,73 m2 επιφάνειας σώματος, αντίστοιχα). 
Όλοι οι ασθενείς πλην ενός είχαν συγκέντρωση Cαντιδρώσας πρωτεΐνης 
υψηλότερη από το φυσιολογικό όριο του εργαστηρίου (< 0,5 mg/dl). Είκοσι εννέα 
(82,9%) ασθενείς είχαν ταχύτητα καθιζήσεως ερυθρών μεγαλύτερη των 20 mm την 
πρώτη ώρα, ενώ 16 (43,2%) ασθενείς είχαν επίπεδα ινωδογόνου μεγαλύτερα από το 
όριο των 370 g/L. 
Επτά (19,4%) ασθενείς είχαν τιμή γλυκόζης νηστείας μεγαλύτερης ή ίσης των 126 
mg/dL. Από αυτούς, οι πέντε είχαν γνωστό ιστορικό σακχαρώδη διαβήτη. Συνολικά 
11 (30,6%) από τους ασθενείς της μελέτης μας είχαν ιστορικό σακχαρώδη διαβήτη. 
Επτά (18,9%) ασθενείς είχαν συγκέντρωση αλβουμίνης ορού μικρότερη από 3,5 
g/dl, ενώ 11 (29,7%) ασθενείς είχαν συγκέντρωση ολικής χοληστερόλης ορού 
μικρότερη από 130 mg/dl (εκ των οποίων οι 5 λάμβαναν θεραπεία με στατίνη).
Από τους 37 ασθενείς της μελέτης μας, οι 27 (73,0%) είχαν σιδηροπενία στην 
εξέταση του επιχρίσματος του μυελού των οστών. Από αυτούς οι 25 είχαν παντελή 
απουσία σιδήρου (βαθμός 0), ενώ οι υπόλοιποι 2 είχαν πολύ ελάχιστα ίχνη σιδήρου 
υπό μεγάλη μεγέθυνση (βαθμός 0 προς 1). Από τους υπόλοιπους 10 ασθενείς που δεν 
είχαν σιδηροπενία, τρεις είχαν αποθήκες σιδήρου βαθμού 12, δυο είχαν αποθήκες 
σιδήρου βαθμού 2, τρεις βαθμού 3, και δυο βαθμού 4. 
Από τους 27 ασθενείς με σιδηροπενία, 25 (92,6%) είχαν υπερπλασία της ερυθράς 
σειράς στο μυελό των οστών και συγκεκριμένα είχαν λόγο μυελικής προς ερυθρά 
σειρά < 2:1. Οι υπόλοιποι δυο (7,4%) είχαν φυσιολογικό λόγο μυελικής προς ερυθρά 
σειρά (3:1 και 4:1 αντίστοιχα). Από τους 10 ασθενείς που δεν είχαν σιδηροπενία, 7 
(70,0%) είχαν υπερπλασία της ερυθράς σειράς, ένας είχε φυσιολογικό λόγο μυελικής 
προς ερυθρά σειρά, ενώ οι υπόλοιποι δυο είχαν υποκυτταρικό μυελό. 
Είκοσι τέσσερις ασθενείς έδωσαν τουλάχιστον ένα δείγμα για ανίχνευση 
ανθρώπειας αιμοσφαιρίνης στα κόπρανα (13 έδωσαν 3 δείγματα, τέσσερις έδωσαν 2 
δείγματα και επτά έδωσαν 1 δείγμα). Πέντε (20,8%) ασθενείς είχαν θετική 
αιμοσφαιρίνη στα κόπρανα. Από τους 19 ασθενείς με σιδηροπενία που έδωσαν 
τουλάχιστον ένα δείγμα κοπράνων, 2 (10,5%) είχαν θετική αιμοσφαιρίνη κοπράνων. 
Μέτρηση όγκου ερυθρών αιμοσφαιρίων έγινε σε 24 ασθενείς. Πρέπει να 
αναφερθεί ότι κανένας από τους ασθενείς δεν είχε ψηλαφητή σπληνομεγαλία, 
δεδομένου ότι η μαζική σπληνομεγαλία μπορεί να επηρεάσει τα αποτελέσματα της 
εξέτασης λόγω παγίδευσης ερυθρών αιμοσφαιρίων εντός του σπλήνα. Τα δεδομένα 
από τη μέτρηση του όγκου ερυθρών και τον υπολογισμό του ολικού όγκου του 
αίματος και του όγκου του πλάσματος φαίνονται στον Πίνακα 7. 

Η μέση φυσιολογική τιμή είναι αυτή που προτείνεται από το Διεθνές Συμβούλιο 
για την Προτυποποίηση στην Αιματολογία και λαμβάνει υπόψη το φύλο, την 
επιφάνεια σώματος (και την ηλικία για τον όγκο πλάσματος στις γυναίκες). Τα 
φυσιολογικά όρια είναι ±25% της αναμενόμενης τιμής. 
Ο όγκος των ερυθρών των 24 ασθενών παρουσίαζε ικανή διακύμανση σε σχέση 
με την μέση προβλεπόμενη φυσιολογική τιμή για κάθε ασθενή (με βάση τα 
αναθεωρημένα κριτήρια του Διεθνούς Συμβουλίου για την Προτυποποίηση στην 
Αιματολογία). Το εύρος του όγκου των ερυθρών ήταν από 59,1% ως 116,4% επί 
της μέσης φυσιολογικής τιμής, ενώ η διάμεση τιμή και το διατεταρτημοριακό της 
εύρος ήταν 82,0% (68,190,8%) επί της τιμής αυτής. 
Από τους 24 ασθενείς, 8 (33,3%) είχαν μειωμένο όγκο ερυθρών (μικρότερο από 
75% της μέσης προβλεπόμενης φυσιολογικής τιμής για κάθε ασθενή), ενώ οι 
υπόλοιποι 16 (66,7%) είχαν φυσιολογικό όγκο ερυθρών (± 25% της μέσης 
προβλεπόμενης φυσιολογικής τιμής). 
Με βάση τα κριτήρια του εργαστηρίου μας (φυσιολογικές τιμές 31,8 ± 3,5 ml/kg 
σωματικού βάρους), όλοι οι ασθενείς είχαν μειωμένο όγκο ερυθρών, πλην 2 (8,3%) 
ασθενών που είχαν φυσιολογικό όγκο ερυθρών. Με βάση τα «παραδοσιακά» 
κριτήρια της Διεθνούς Επιτροπής για την Προτυποποίηση στην Αιματολογία 
(κατώτερη φυσιολογική τιμή 25 ml/kg για τους άνδρες και 20 ml/kg για τις γυναίκες), 
19 (79,2%) ασθενείς είχαν μειωμένο όγκο ερυθρών και 5 (20,8%) ασθενείς είχαν 
φυσιολογικό όγκο ερυθρών. 
Όπως φαίνεται και από τον Πίνακα 7, στις τιμές του όγκου πλάσματος των 
ασθενών υπήρχε μεγαλύτερη διακύμανση από τις τιμές του όγκου ερυθρών. Το εύρος 
των τιμών του όγκου πλάσματος ήταν μεταξύ 82,6% και 193,9% επί της μέσης 
προβλεπόμενης φυσιολογικής τιμής. Η διάμεση τιμή του όγκου πλάσματος και το 
διατεταρτημοριακό της εύρος ήταν 116,5% (100,7- 145,2%) επί της τιμής αυτής. 
Ο όγκος πλάσματος ήταν αυξημένος (μεγαλύτερος από 125% της μέσης 
προβλεπόμενης φυσιολογικής τιμής) σε 9 (37,5%) ασθενείς, ενώ ήταν φυσιολογικός 
(μεταξύ ±25% της μέσης προβλεπόμενης φυσιολογικής τιμής) στους υπόλοιπους 15 
(62,5%) ασθενείς. Ο ολικός όγκος του αίματος ήταν αυξημένος σε 6 (25,0%) 
ασθενείς και φυσιολογικός στους υπολοίπους 18 (75,0%) ασθενείς. 
Με βάση τον όγκο των ερυθρών, τον όγκο του πλάσματος και τον ολικό όγκο 
αίματος, οι 24 ασθενείς που υποβλήθηκαν στη μέτρηση μάζας ερυθρών μπορούν να 
καταταχθούν σε 4 ομάδες, όπως φαίνεται στην Εικόνα 3. Οι ομάδες αυτές ήταν οι 
ακόλουθες: 
Αληθής αναιμία: 8 (33,3%) ασθενείς 
Ψευδοαναιμία με φυσιολογικό όγκο πλάσματος: 7 (29,2%) ασθενείς 
Ψευδοαναιμία με αιμοαραίωση: 3 (12,5%) ασθενείς 
Ψευδοαναιμία με αιμοαραίωση και υπερογκαιμία: 6 (25,0%) ασθενείς 
Από τους 10 ασθενείς που δεν είχαν σιδηροπενία, μέτρηση όγκου ερυθρών 
αιμοσφαιρίων έγινε στους 9, ενώ ένας ασθενής απεβίωσε προ της 
προγραμματισθείσας μέτρησης. Μέτρηση όγκου ερυθρών έγινε και σε 15 από τους 27 
(55,6%) ασθενείς που είχαν σιδηροπενία. 
Από τους 9 ασθενείς που δεν είχαν σιδηροπενία, οι 3 (33,3%) είχαν μειωμένο 
όγκο ερυθρών και οι υπόλοιποι 6 είχαν φυσιολογικό όγκο ερυθρών. Ομοίως, από τους 
15 ασθενείς με σιδηροπενία, 5 (33,3%) είχαν μειωμένο όγκο ερυθρών και οι 
υπόλοιποι 10 είχαν φυσιολογικό όγκο ερυθρών (p > 0,999 για τη σύγκριση των 
ασθενών με και χωρίς σιδηροπενία, αναφορικά με τον όγκο ερυθρών αιμοσφαιρίων). 
Αυξημένο όγκο πλάσματος είχαν 4 από τους 9 (44,4%) ασθενείς χωρίς σιδηροπενία 
και 5 (35,7%) από τους 15 ασθενείς με σιδηροπενία (p = 0,91). Αυξημένο ολικό όγκο 
αίματος είχαν 2 από τους 9 ασθενείς χωρίς σιδηροπενία και 4 από τους 15 ασθενείς 
με σιδηροπενία (p > 0,999). 
Σύμφωνα με τα φυσιολογικά όρια για τον όγκο ερυθρών του εργαστηρίου μας, 
που χρησιμοποιούσε προσαρμογή ως προς το σωματικό βάρος, καθώς και με βάση το 
διαγνωστικό αλγόριθμο που ακολουθήσαμε, οι κύριες διαγνωστικές κατηγορίες της 
αναιμίας για τους 37 ασθενείς της μελέτης μας απεικονίζονται στην Εικόνα 4. 
Συγκεκριμένα, 27 (73,0%) ασθενείς είχαν σιδηροπενική αναιμία, 7 (18,9%) ασθενείς 
είχαν αναιμία χρονίας νόσου, 2 (5,4%) ασθενείς είχαν αιμοαραίωση (φυσιολογικό 
όγκο ερυθρών αιμοσφαιρίων και αυξημένο όγκο πλάσματος), ενώ 1 (2,7%) ασθενής 
είχε αναιμία φαρμακευτικής αιτιολογίας από λήψη αναστολέων του μετατρεπτικού 
ενζύμου της αγγειοτασίνης. 
Ο ασθενής με την αναιμία φαρμακευτικής αιτιολογίας εμφάνισε αναιμία μετά την 
έναρξη και κατά τη μεγιστοποίηση θεραπείας με εναλαπρίλη. Η αναιμία 
αποκαταστάθηκε μετά τη διακοπή της θεραπείας. Η συσχέτιση της αναιμίας με τη 
λήψη αναστολέων του μετατρεπτικού ενζύμου της αγγειοτασίνης ενισχύεται και από 
το γεγονός ότι η συγκέντρωση ερυθροποιητίνης ορού για τον συγκεκριμένο ασθενή 
ήταν η χαμηλότερη της μελέτης μας (7 mU/ml) και ο λόγος O/E log EPO ήταν επίσης 
ο χαμηλότερος (0,5). Η χαμηλή ερυθροποιητίνη δεν μπορούσε να αποδοθεί 
αποκλειστικά σε νεφρική δυσλειτουργία, δεδομένου ότι ο εκτιμώμενος ρυθμός 
σπειραματικής διήθησης (39,3 ml/min/1,73 m2) του ασθενούς τον κατέτασσε σε 
στάδιο 3 χρόνιας νεφρικής νόσου και δεν ήταν ιδιαίτερα χαμηλός σε σχέση με τους 
υπόλοιπους ασθενείς της μελέτης. 
Ο ασθενής που αν και δεν είχε σιδηροπενική αναιμία δεν υποβλήθηκε σε μέτρηση 
μάζας ερυθρών αιμοσφαιρίων κατατάχθηκε στην κατηγορία της αναιμίας χρονίας 
νόσου, λόγω της βαριάς του κλινικής κατάστασης. Ο ασθενής αυτός είχε την τρίτη 
ψηλότερη τιμή Cαντιδρώσας πρωτεΐνης (9,6 mg/dl) από τους ασθενείς της μελέτης 
μας. Στην αναιμία του συνέβαλε και η νεφρική δυσλειτουργία, η οποία ήταν 
επιδεινούμενη λόγω της βαρύτητας της κλινικής κατάστασης. Ο εκτιμώμενος ρυθμός 
σπειραματικής διήθησης (21,9 ml/min/1,73 m2) ήταν ο χαμηλότερος από τους 
ασθενείς της μελέτης μας. 
Θεωρώντας τη σιδηροπενία ως πρωτοπαθή διαταραχή και αξιολογώντας τους 
όγκους του αίματος με βάση τα κριτήρια του Διεθνούς Συμβουλίου για την 
Προτυποποίηση στην Αιματολογία, προκύπτει μια σύνθετη ταξινόμηση της 
αιτιολογίας της αναιμίας στην χρόνια καρδιακή ανεπάρκεια τελικού σταδίου που 
περιλαμβάνει περιπτώσεις μικτής αιτιολογίας και η οποία παριστάται σχηματικά στην 
Εικόνα 5. 
Πρέπει να σημειωθεί ότι ο όγκος των ερυθρών αιμοσφαιρίων στις 7 περιπτώσεις 
ψευδοαναιμίας χωρίς αύξηση του όγκου του πλάσματος που παρατηρήθηκαν ήταν 
γενικά χαμηλός, κατά μέσο όρο 81,0% της μέσης προβλεπόμενης φυσιολογικής τιμής 
ή, μετά από διόρθωση προς το σωματικό βάρος, 20 ml/kg. 
Μικτή αιτιολογία της αναιμίας είχαν και 2 ασθενείς με υποθυρεοειδισμό, εκ των 
οποίων ο ένας είχε συνυπάρχουσα σιδηροπενία με αιμοαραίωση και ο δεύτερος 
ταξινομήθηκε στην κατηγορία της αναιμίας χρονίας νόσου. Στον ασθενή αυτόν 
χορηγήθηκε θεραπεία υποκατάστασης με θυροξίνη, αλλά δεν πρόλαβε να 
αξιολογηθεί η αποτελεσματικότητα της λόγω χειρουργείου αορτοστεφανιαίας 
παράκαμψης και κοιλιοπλαστικής εντός ενός μηνός από την έναρξη της θεραπείας. 
Έξι επιπλέον ασθενείς είχαν χρόνια νεφρική νόσο σταδίου 4. Τέσσερις εκ των 
ασθενών είχαν σιδηροπενία, ένας είχε αναιμία χρονίας νόσου, και ο τελευταίος 
ασθενής είχε ψευδοαναιμία χωρίς αύξηση όγκου πλάσματος. Τρεις ακόμη ασθενείς 
είχαν χαμηλό λόγο παρατηρούμενης προς αναμενόμενης τιμής ερυθροποιητίνης. 
Ένας εκ των ασθενών αυτών είχε σιδηροπενία με ψευδοαναιμία, ο δεύτερος είχε 
αιμοαραίωση και ο τρίτος είχε φαρμακευτικής αιτιολογίας αναιμία. Τέλος, 2 ασθενείς 
είχαν συνυπάρχουσα βετερόζυγη μεσογειακή αναιμία με ιστορικό παλαιότερων 
τιμών αιματοκρίτη εντός των φυσιολογικών ορίων. Και οι δύο αυτοί ασθενείς είχαν 
σιδηροπενία. 
Το 95% διάστημα εμπιστοσύνης για την συχνότητα της σιδηροπενίας στους 
ασθενείς με τελικού σταδίου χρόνια καρδιακή ανεπάρκεια με βάση την τιμή (73,0%) 
που παρατηρήθηκε στη μελέτη μας είναι 57,185,4%. Το αντίστοιχο 95% διάστημα 
εμπιστοσύνης για την συχνότητα της ψευδοαναιμίας (με ή χωρίς αιμοαραίωση) με 
βάση την τιμή (66,7%) που παρατηρήθηκε στους 24 ασθενείς της μελέτης μας που 
υποβλήθηκαν σε σχετική εξέταση, είναι 46,483,2%. 

Στον Πίνακα 8, παρατίθενται τα αποτελέσματα της σύγκρισης των 27 ασθενών με 
σιδηροπενία και των 10 ασθενών χωρίς σιδηροπενία, αναφορικά με τα δημογραφικά, 
σωματομετρικά, κλινικά και καρδιολογικά τους χαρακτηριστικά. Καμία από τις 
παραμέτρους που εξετάστηκαν δεν είχε στατιστικά σημαντική διαφορά στην 
κατανομή της μεταξύ των δύο ομάδων ασθενών. 
Στον Πίνακα 9, παρατίθενται τα αποτελέσματα της σύγκρισης των ασθενών με 
σιδηροπενία σε σχέση με τους ασθενείς χωρίς σιδηροπενία, όσον αφορά τα 
αιματολογικά τους χαρακτηριστικά. Οι ασθενείς με σιδηροπενία είχαν χαμηλότερες 
τιμές μέσου όγκου ερυθρών και μέσης περιεκτικότητας αιμοσφαιρίνης κατά ερυθρό, 
καθώς και υψηλότερο αριθμό ερυθρών αιμοσφαιρίων. Επίσης, είχαν χαμηλότερη 
φερριτίνη ορού, η οποία κατά μέσο όρο ήταν 75,3 ng/ml έναντι 211,9 ng/ml για τους 
ασθενείς χωρίς σιδηροπενία. Η διάμεση τιμή (διατεταρτημοριακό εύρος) ήταν 
αντίστοιχα 50,5 και 184, ενώ ο σίδηρος ορού δεν 
διέφερε. Από τους δείκτες φλεγμονής, η ταχύτητα καθιζήσεως ερυθρών και η 
συγκέντρωση ινωδογόνου ήταν χαμηλότεροι για τους ασθενείς με σιδηροπενία. Η 
συγκέντρωση νατρίου ορού ήταν επίσης χαμηλότερη για τους ασθενείς με 
σιδηροπενία. Οι δείκτες νεφρικής λειτουργίας, η ερυθροποιητίνη ορού, και οι 
παράμετροι που σχετίζονται με τη θρέψη ή το μεταβολισμό δεν διέφεραν μεταξύ των 
δυο ομάδων ασθενών. Τέλος, δεν διέφερε καμία από τις παραμέτρους που σχετίζονται 
με τους όγκους του αίματος μεταξύ των δυο ομάδων ασθενών. 

Η φερριτίνη, ο μέσος όγκος ερυθρών και η μέση συγκέντρωση αιμοσφαιρίνης 
κατά ερυθρό εξετάστηκαν ως προς τη διαγνωστική τους αξία για την σιδηροπενία 
στους ασθενείς με χρόνια καρδιακή ανεπάρκεια τελικού σταδίου και αναιμία. Την 
καλύτερη διαγνωστική αξία είχε η φερριτίνη, με περιοχή κάτω από την καμπύλη 
(AUC): 0,890, 95% διάστημα εμπιστοσύνης: 0,7830,997. Η καμπύλη λειτουργικού 
χαρακτηριστικού δέκτη (ROC) της φερριτίνης για τη διάγνωση της σιδηροπενίας 
απεικονίζεται στην Εικόνα 6. Ο μέσος όγκος ερυθρών και η μέση συγκέντρωση 
αιμοσφαιρίνης κατά ερυθρό είχαν παρόμοια μεταξύ τους διαγνωστική αξία με AUC: 
0,750, 95% διάστημα εμπιστοσύνης: 0,5930,907 και AUC: 0,773, 95% διάστημα 
εμπιστοσύνης: 0,6220,924, αντίστοιχα. 
Από τους 37 ασθενείς της μελέτης μας, 22 (59,5%) ελάμβαναν αγωγή με 
διαλείπουσα χορήγηση ινοτρόπων φαρμάκων κατά την είσοδο στη μελέτη. Δώδεκα 
(32,4%) επιπλέον ασθενείς εντάχθηκαν σε πρόγραμμα διαλείπουσας χορήγησης 
ινοτρόπων φαρμάκων σε διάμεσο διάστημα (διατεταρτημοριακό εύρος) 15,5 (422,5) 
ημερών. Οι υπόλοιποι 3 (8,1%) ασθενείς δεν εντάχθηκαν σε πρόγραμμα διαλείπουσας 
χορήγησης ινοτρόπων κατά το διάστημα της μελέτης. Από αυτούς, ο ένας χρειάστηκε 
να νοσηλευτεί σε άλλο νοσοκομείο. 
Κανένας ασθενής δεν παρουσίασε μακροσκοπική αιμορραγία εκ του 
γαστρεντερικού συστήματος κατά το διάστημα παρακολούθησης. 
Μέσα σε διάστημα 3 μηνών από την είσοδο στη μελέτη, 13 (35,1%) ασθενείς 
απεβίωσαν, ενώ 4 (10,8%) επιπλέον ασθενείς χρειάστηκαν να υποβληθούν σε 
επείγουσα χειρουργική επέμβαση για την καρδιακή ανεπάρκεια. Συγκεκριμένα, 2 
ασθενείς υπεβλήθηκαν σε εμφύτευση ενδοαορτικής αντλίας, 1 σε μεταμόσχευση 
καρδίας, και 1 σε κοιλιοπλαστική – πλαστική μιτροειδούς βαλβίδας σε συνδυασμό με 
αορτοστεφανιαία παράκαμψη. Οι τέσσερις αυτοί ασθενείς αναλύθηκαν ως μη 
επιβιώσαντες. Αντιθέτως, 20 (54,1%) ασθενείς επιβίωσαν πέραν του τρίμηνου 
διαστήματος παρακολούθησης. 
Δεν παρατηρήθηκε διαφορά στην επιβίωση τριμήνου μεταξύ των 27 ασθενών 
με σιδηροπενία και των 10 ασθενών χωρίς σιδηροπενία (55,6% έναντι 50,0%, 
αντίστοιχα, p= 0,76). Η Εικόνα 7 παρουσιάζει συγκριτικά τις καμπύλες επιβίωσης 
KaplanMeier των δυο αυτών ομάδων ασθενών. Δεν παρατηρήθηκε επίσης διαφορά 
στην επιβίωση μεταξύ των 9 ασθενών με αιμοαραίωση και των 15 χωρίς 
αιμοαραίωση (66,7% έναντι 66,7%, p > 0,999). Καμία τέλος από τις παραμέτρους 
(απόλυτη τιμή ή διορθωμένες τιμές) των όγκων των συστατικών του αίματος δεν 
συσχετίστηκε με την επιβίωση. 
Ο Πίνακας 10 παρουσιάζει τη σύγκριση των γενικών, καρδιολογικών και 
αιματολογικών χαρακτηριστικών των ασθενών μεταξύ όσων επιβίωσαν και όσων 
απεβίωσαν εντός του τρίμηνου διαστήματος παρακολούθησης. Καμία στατιστικώς 
σημαντική διαφορά δεν παρατηρήθηκε σε οποιαδήποτε από τις παραμέτρους αυτές 
μεταξύ των δυο συγκρινόμενων ομάδων ασθενών. 

Πραγματοποιήσαμε μια μελέτη επιπολασμού για να διερευνήσουμε τη συχνότητα 
των κύριων αιτιών αναιμίας σε μια σειρά 37 συνεχόμενων ασθενών με χρόνια 
καρδιακή ανεπάρκεια τελικού σταδίου. Επιπλέον, παρακολουθήσαμε προοπτικά τους 
ασθενείς επί τρίμηνο, ώστε να διαπιστώσουμε την επίδραση των διαφόρων 
αιματολογικών παραμέτρων στη θνητότητα. Τα κύρια ευρήματα της μελέτης είναι το 
ιδιαίτερα υψηλό ποσοστό (73,0%) σιδηροπενίας, όπως τεκμηριώθηκε με 
παρακέντηση μυελού των οστών, μεταξύ των ασθενών της μελέτης. Οι ασθενείς με 
σιδηροπενία δεν είχαν διαφορά στα κλινικά και αιματολογικά τους χαρακτηριστικά, 
πλην των ερυθροκυτταρικών δεικτών και της φερριτίνης ορού, από τους ασθενείς 
χωρίς σιδηροπενία. Οι συγκεντρώσεις της φερριτίνης ήταν όμως αυξημένες στους 
ασθενείς της μελέτης λόγω της υποκείμενης φλεγμονής. Η ανάλυση του όγκου 
ερυθρών αιμοσφαιρίων του αίματος έδειξε ευρεία διακύμανση γύρω από τη μέση 
προβλεπόμενη φυσιολογική τιμή με βάση την επιφάνεια σώματος κάθε ασθενή, τόσο 
σε όσους είχαν σιδηροπενία όσο και σε όσους δεν είχαν σιδηροπενία. Η μειωμένη 
παραγωγή ερυθροποιητίνης δεν φαίνεται ότι είχε σημαντικό αιτιολογικό ρόλο για την 
εμφάνιση της αναιμίας στον πληθυσμό που εξετάσαμε, δεδομένου ότι η κατανομή της 
ήταν εντός των προβλεπόμενων τιμών βάσει του αιματοκρίτη κάθε ασθενή. Ικανό 
ποσοστό των ασθενών (16,2%) είχε εκτιμώμενο ρυθμό σπειραματικής διήθησης που 
τους κατέτασσε σε στάδιο 4 χρόνιας νεφρικής νόσου, το οποίο συχνά σχετίζεται με 
αναιμία, μολονότι επιλέξαμε για συμμετοχή στη μελέτη ασθενείς με ανώτερο όριο 
κρεατινίνης ορού τα 3 mg/dl. Υποθυρεοειδισμός επίσης παρατηρήθηκε σε δυο από 
τους ασθενείς της μελέτης μας, σε συνδυασμό με άλλες πιθανές αιτίες αναιμίας. Η 
έκβαση των ασθενών που εξετάσαμε ήταν ιδιαίτερα βεβαρημένη, με σχεδόν τους 
μισούς ασθενείς να καταλήγουν ή να χρειάζονται επείγουσα χειρουργική επέμβαση 
για την καρδιακή τους ανεπάρκεια εντός τριμήνου. 
Οι λοιπές μελέτες που έχουν εξετάσει τη σιδηροπενία ως αιτιολογικό παράγοντα 
αναιμίας στην χρόνια καρδιακή ανεπάρκεια έχουν υποεκτιμήσει τη συχνότητα της 
καθότι στηρίχθηκαν σε μέτρηση δεικτών σιδήρου στον ορό του αίματος, όπως η 
φερριτίνη ή/και ο κορεσμός της τρανσφερρίνης. Αντιθέτως, στη 
μελέτη μας πραγματοποιήσαμε εξέταση των αποθηκών σιδήρου στο μυελό των 
οστών, που είναι και η μέθοδος εκλογής για τη διάγνωση της σιδηροπενίας. Μόνο 
μια παλαιότερη της δικής μας μελέτη ανευρέθηκε κατά την ανασκόπηση της σχετικής 
βιβλιογραφίας να έχει εξετάσει τον μυελό των οστών σε ασθενείς με καρδιακή 
ανεπάρκεια. Η μελέτη αυτή, που δημοσιεύτηκε το 1969, εξέτασε 12 ασθενείς με 
συμφορητική καρδιακή ανεπάρκεια, εκ των οποίων 4 είχαν αιμοσφαιρίνη ορού 
χαμηλότερη των 13 g/dl. Εξάλειψη των αποθηκών σιδήρου στο μυελό των οστών 
βρέθηκε σε 2 από τους 4 αυτούς ασθενείς. Τα αποτελέσματα της παρούσης μελέτης 
όσον αφορά τη συχνότητα της σιδηροπενίας στην αναιμία που σχετίζεται με τη 
χρόνια καρδιακή ανεπάρκεια επιβεβαιώνονται και από μια νεότερη μελέτη της 
ερευνητικής ομάδας υπό τον Καθηγητή κ. Ι. Νανά. Η μελέτη αυτή που 
συμπεριέλαβε έναν πληθυσμό με ίδια χαρακτηριστικά με τον πληθυσμό της 
παρούσας μελέτης, σε 30 (69,8%) από 43 ασθενείς. 
Το υψηλό ποσοστό σιδηροπενίας που διαπιστώσαμε στην παρούσα μελέτη μπορεί 
να σχετίζεται και με το ιδιαίτερα προχωρημένο στάδιο της καρδιακής ανεπάρκειας 
των ασθενών μας. Αν η χρόνια καρδιακή ανεπάρκεια σχετίζεται με αρνητικό ισοζύγιο 
σιδήρου και η δράση των μηχανισμών που προκαλούν το αρνητικό ισοζύγιο σιδήρου 
είναι επαυξημένη στα τελικά στάδια της νόσου, πιθανώς χρειάζεται χρόνος ώστε 
αφενός να επιδεινωθεί η καρδιακή ανεπάρκεια και αφετέρου να μειωθούν οι 
αποθήκες σιδήρου και να εγκατασταθεί η σιδηροπενία. Οι μισοί από τους ασθενείς 
της μελέτης μας είχαν ιστορικό καρδιακής ανεπάρκειας για περισσότερο από 5 έτη. 
Μια πρόσφατη μελέτη εξέτασε τη σχέση της αναιμίας της χρόνιας καρδιακής 
ανεπάρκειας με το διαταραγμένο μεταβολισμό του σιδήρου (βάσει της τρανσφερρίνης 
και του κορεσμού της καθώς και της φερριτίνης). Βρέθηκε σταδιακά μεγαλύτερη 
συσχέτιση της αναιμίας με το διαταραγμένο μεταβολισμό του σιδήρου (με τη μορφή 
αναιμίας χρονίας νόσου, συνδυασμού αναιμίας χρονίας νόσου με σιδηροπενική 
αναιμία ή αμιγούς σιδηροπενικής αναιμίας), όσο αυξανόταν η λειτουργική κλάση 
κατά ΝΥΗΑ των ασθενών. 
Οι αιτιοπαθογενετικοί μηχανισμοί σιδηροπενίας στη χρόνια καρδιακή ανεπάρκεια 
δεν έχουν επαρκώς διερευνηθεί. Παρόλα αυτά υπάρχουν αρκετά δεδομένα ώστε να 
γίνουν σχετικές υποθέσεις. 
Οι ασθενείς με χρόνια καρδιακή ανεπάρκεια έχουν συχνά στεφανιαία νόσο ως 
υποκείμενη καρδιακή νόσο για την οποία χρήζουν θεραπείας με αντιαιμοπεταλιακά 
φάρμακα, κυρίως χαμηλή δόση ασπιρίνης. Η θεραπεία αυτή μπορεί να οδηγήσει σε 
μικροσκοπική ή μακροσκοπική απώλεια αίματος από τον πεπτικό σωλήνα. Σε μια 
μεταανάλυση 24 τυχαιοποιημένων κλινικών δοκιμών μελετών, αιμορραγία από το 
πεπτικό σημειώθηκε σε 2,47% των ασθενών που ελάμβαναν ασπιρίνη έναντι 1,42% 
όσων ελάμβαναν εικονικό φάρμακο, μετά από 28 μήνες θεραπείας κατά μέσο όρο. 
Ο κίνδυνος όμως μπορεί να είναι σημαντικά υψηλότερος σε ασθενείς με χρόνια 
καρδιακή ανεπάρκεια. Πολλοί ασθενείς με καρδιακή ανεπάρκεια λαμβάνουν 
συνδυασμό ασπιρίνης με θειενοπυριδίνες (όπως η κλοπιδογρέλη) ή κουμαρινικά 
αντιπηκτικά για ενδείξεις όπως η πρόσφατη τοποθέτηση ενδοπρόθεσης (stent) στις 
στεφανιαίες αρτηρίες ή η κολπική μαρμαρυγή, αντίστοιχα. Ο συνδυασμός 
αντιθρομβωτικών φαρμάκων και η μεγάλη ηλικία (όπως συχνά παρατηρείται στην 
χρόνια καρδιακή ανεπάρκεια), είναι επιπλέον παράγοντες κινδύνου για απώλεια 
αίματος από τον πεπτικό σωλήνα. Σε μια τυχαιοποιημένη κλινική μελέτη που 
συνέκρινε θεραπεία με ασπιρίνη, κλοπιδογρέλη ή βαρφαρίνη σε 1.587 ασθενείς με 
χρόνια καρδιακή ανεπάρκεια λόγω συστολικής δυσλειτουργίας, η συχνότητα 
ελάσσονος αιμορραγίας από οποιοδήποτε σύστημα έπειτα από διάμεσο διάστημα 
παρακολούθησης 21 μηνών ήταν 23.5%, 22.7% και 28.7%, αντίστοιχα. Στη μελέτη 
μας, η τρέχουσα ή πρόσφατη χρήση ασπιρίνης ή άλλων αντιθρομβωτικών φαρμάκων 
δεν συνδέθηκε με την πιθανότητα οι ασθενείς να έχουν σιδηροπενία. Επιπλέον, το 
ποσοστό των ασθενών με σιδηροπενία στους οποίους ανιχνεύτηκε αιμοσφαιρίνη στα 
κόπρανα ήταν σχετικά χαμηλό (10,5%). 
Ειδικά οι ασθενείς με σοβαρή στένωση αορτικής βαλβίδας έχουν αυξημένη 
πιθανότητα απώλεια αίματος δια αγγειοδυσπλασιών του γαστρεντερικού σωλήνα 
(σύνδρομο Heyde). Αυτό σχετίζεται με επίκτητη νόσο von Willebrand από 
κατανάλωση των μεγαλομοριακών πολυμερών του στις περιοχές στροβιλώδους ροής 
αίματος που προκαλούνται από τη βαλβιδική στένωση και σε αυξημένη 
αλληλεπίδραση του παράγοντα αυτού με τα αιμοπετάλια. Η διαταραχή αυτή 
υποχωρεί μετά την αντικατάσταση της βαλβίδας. 
Απώλεια αίματος κατά τη διάρκεια προηγούμενων καρδιοχειρουργικών 
επεμβάσεων που δεν αναπληρώθηκε επαρκώς, μπορεί να συμβάλλει στη μείωση των 
αποθηκών σιδήρου σε κάποιους ασθενείς με καρδιακή ανεπάρκεια. Στη μελέτη μας, 
δεν παρατηρήσαμε διαφορά στη συχνότητα της σιδηροπενίας μεταξύ των ασθενών με 
ιδιοπαθή διατατική μυοκαρδιοπάθεια, που δεν είχαν υποβληθεί σε καρδιοχειρουργική 
επέμβαση, και αυτών με ισχαιμική μυοκαρδιοπάθεια. 
Αρνητικό ισοζύγιο σιδήρου στους ασθενείς με χρόνια καρδιακή ανεπάρκεια 
τελικού σταδίου μπορεί να προκληθεί και ιατρογενώς, από επανειλημμένες 
αιμοληψίες, δεδομένου ότι οι ασθενείς αυτοί χρήζουν τακτικής και συχνά επείγουσας 
ιατρικής περίθαλψης. Δεδομένου ότι περιέχεται περίπου 1 mg σιδήρου σε 1 ml 
συμπυκνωμένων ερυθρών, μια αιμοληψία 10 ml αίματος σε ασθενή με αιματοκρίτη 
40% συνεπάγεται απώλεια 4 mg σιδήρου. Η ποσότητα αυτή μπορεί να θεωρηθεί 
αμελητέα σε σχέση με τα κατά μέσο όρο 700 mg αποθηκών σιδήρου για έναν υγιή 
ενήλικα άνδρα σωματικού βάρους 70 kg. Όμως ξεπερνάει την ποσότητα του σιδήρου 
που ανταλλάσσεται από τον οργανισμό με το περιβάλλον κάθε μέρα (12 mg).62 Σε 
μια μελέτη, 16 (9%) από 184 ασθενείς με μακρά παραμονή σε μονάδα εντατικής 
θεραπείας βρέθηκαν να έχουν έλλειψη σιδήρου. Σε μια άλλη μελέτη σε ασθενείς 
που παρέμειναν σε μονάδα εντατικής θεραπείας για περισσότερο από 30 ημέρες, ο 
μεγαλύτερος όγκος αίματος των καθημερινών αιμοληψιών συσχετίστηκε με 
αυξημένη πιθανότητα ανάγκης μετάγγισης συμπυκνωμένων ερυθρών. Στη μελέτη 
μας, η πιθανότητα σιδηροπενίας δεν ήταν μεγαλύτερη στους 11 ασθενείς που είχαν 
ακολουθήσει αγωγή με εβδομαδιαία χορήγηση ινοτρόπων φαρμάκων για διάστημα 
μεγαλύτερο από 60 ημέρες, σε σχέση με τους υπολοίπους 26 ασθενείς, οι 
περισσότεροι από τους οποίους δεν είχαν τεθεί σε τέτοια αγωγή. 
 
Από αρκετά χρόνια υπάρχει η θεώρηση ότι η καρδιακή ανεπάρκεια μπορεί να 
είναι υπεύθυνη για δυσαπορρόφηση θρεπτικών συστατικών. Παλαιότερες μελέτες 
κυρίως αναφέρονται σε δυσαπορρόφηση λίπους. Μια νεότερη μελέτη 
χρησιμοποιώντας πιο ειδικές μεθόδους διαπίστωσε δυσαπορρόφηση λίπους σε μια 
ομάδα 29 ηλικιωμένων ασθενών με χρόνια καρδιακή ανεπάρκεια και καχεξία 
(απώλεια βάρους), σε αντίθεση με μια άλλη ομάδα 14 επίσης ηλικιωμένων ασθενών 
με χρόνια καρδιακή ανεπάρκεια αλλά χωρίς καχεξία, καθώς και με την ομάδα 
ελέγχου από υγιείς εθελοντές. Πέραν της δυσαπορρόφησης λίπους, έχει αναφερθεί 
σε ασθενείς με χρόνια καρδιακή ανεπάρκεια δυσαπορρόφηση φυλλικού οξέος καθώς 
και μειωμένη απορρόφηση της φουροσεμίδης. Η δυσαπορρόφηση φυλλικού 
οξέος ή φουροσεμίδης παρατηρήθηκε μόνο κατά τη φάση της απορρύθμισης της 
καρδιακής ανεπάρκειας και της φλεβικής συμφόρησης και αποκαταστάθηκε στη 
φάση της αιμοδυναμικής εξισορρόπησης. 
Αξιόπιστα κλινικά δεδομένα για την απορρόφηση του σιδήρου στην χρόνια 
καρδιακή ανεπάρκεια δεν υπάρχουν εν γνώσει μας, καθότι και οι σχετικές μέθοδοι 
δεν θεωρούνται ιδιαίτερα ακριβείς. Η αχλωρυδρία του γαστρικού υγρού που 
μπορεί να οφείλεται σε χρόνια χρήση φαρμάκων που μειώνουν τη γαστρική οξύτητα 
μπορεί να συμβάλει σε μειωμένη απορρόφηση σιδήρου από τις τροφές. 
Αυξημένη συχνότητα συνύπαρξης κοιλιοκάκης, που μπορεί να προκαλέσει 
δυσαπορρόφηση σιδήρου, έχει αναφερθεί στους ασθενείς με ιδιοπαθή διατατική 
μυοκαρδιοπάθεια σε σχέση με το γενικό πληθυσμό. Σε μια μελέτη από την Ιταλία, 
κοιλιοκάκη ανευρέθηκε σε 9 από 187 συνεχόμενους ασθενείς με μυοκαρδίτιδα.327 Οι 
ασθενείς αυτοί είχαν θετικά αντιμυοκαρδιακά αντισώματα και 5 εκ των 9 είχαν 
αναπτύξει καρδιακή ανεπάρκεια. Και οι 9 ασθενείς είχαν σιδηροπενική αναιμία. 
Ο κύριος μηχανισμός δυσαπορρόφησης σιδήρου στους ασθενείς με χρόνια 
καρδιακή ανεπάρκεια προχωρημένου σταδίου πιθανώς σχετίζεται με μηχανισμούς 
που σχετίζονται με την υποκείμενη φλεγμονή. Η εψιδίνη, μια πεπτιδική ορμόνη που 
εκκρίνεται από το ήπαρ στη φλεγμονή και είναι ο κύριος ρυθμιστής της ομοιοστασίας 
του σιδήρου στον οργανισμό προκαλώντας μείωση της απορρόφησης του από το 
έντερο, έχει παρά ταύτα βρεθεί μειωμένη στους ασθενείς με χρόνια καρδιακή 
ανεπάρκεια. Ανεξάρτητα της προαγωγής της παραγωγής εψιδίνης, ο TNFα 
μπορεί να μειώσει την απορρόφηση του σιδήρου από το έντερο. Σε πειραματικό 
μοντέλο ποντικού, η χορήγηση TNFα είχε ως συνέπεια την κατακράτηση του 
σιδήρου εντός των εντεροκυττάρων, μέσω αύξησης της ενδοκυττάριας φερριτίνης, 
καθώς και τη μειωμένη απέκκριση του στην κυκλοφορία. Ανάλογα ευρήματα 
έχουν παρατηρηθεί in vitro σε ανθρώπεια εντερικά κύτταρα. Οι δράσεις αυτές ήταν 
ανεξάρτητες της εψιδίνης. 
Σε πειραματικά μοντέλα αρουραίου ή ποντικού, η χορήγηση TNFα ή IL6 
προκαλούν διαταραχή της αρχιτεκτονικής των μικρολαχνών και φλεγμονή του 
εντέρου, που μπορεί να φτάσει μέχρι τη νέκρωση και την αιμορραγία. Επιπλέον, 
ο TNFα προκαλεί σε πειραματικό μοντέλο ποντικού αυξημένη απόπτωση των 
κυττάρων του εντερικού επιθηλίου, κυρίως των ώριμων εντεροκυττάρων στην 
κορυφή των μικρολαχνών. Αυτή η δράση σχετίζεται με την παραγωγή του 
προαποπτωτικού λιπιδίου κεραμιδίου. Δια της απόπτωσης των κυττάρων του 
εντερικού επιθηλίου χάνεται στον εντερικό σωλήνα και ο σίδηρος που έχει 
απορροφηθεί από τις τροφές. 
Η σιδηροπενία στην χρόνια καρδιακή ανεπάρκεια μπορεί να σχετίζεται και με την 
καρδιακή καχεξία. Το χαμηλό σωματικό βάρος και ιδιαίτερα η απώλεια βάρους έχουν 
συσχετιστεί με αυξημένη πιθανότητα συνύπαρξης αναιμίας στην καρδιακή 
ανεπάρκεια. Αντίστοιχη συσχέτιση αναιμίας έχει παρατηρηθεί και για τη χαμηλή 
αλβουμίνη του ορού, που είναι ένας από τους δείκτες καρδιακής καχεξίας. Η 
καρδιακή καχεξία σχετίζεται με τη μείωση στα επίπεδα διαφόρων ιχνοστοιχείων στον 
οργανισμό.334 Παρά ταύτα η σχέση της με τον σίδηρο δεν έχει επαρκώς μελετηθεί. Η 
μειωμένη πρόσληψη σιδήρου με τις τροφές θα μπορούσε να είναι ο κοινός 
μηχανισμός μεταξύ καρδιακής καχεξίας και αναιμίας. Τα δεδομένα της μελέτης μας, 
πάντως, δεν υποστηρίζουν συσχέτιση μεταξύ της καρδιακής καχεξίας, της 
αλβουμίνης και άλλων δεικτών κακής θρέψης με τη σιδηροπενία. 
Οι ασθενείς που συμπεριλήφθηκαν στη μελέτη μας και βρέθηκε να έχουν 
σιδηροπενία, είχαν σχετικά μεγάλη διακύμανση στον όγκο των ερυθρών 
αιμοσφαιρίων. Το γεγονός αυτό είναι αναμενόμενο δεδομένου ότι η σιδηροπενική 
αναιμία διακρίνεται σε στάδια, ανάλογα με το βαθμό ελλείμματος σιδήρου. Εφόσον 
το αρνητικό ισοζύγιο που είχε οδηγήσει στη σιδηροπενία διατηρούνταν, είναι 
αναμενόμενο ότι η αναιμία θα γινόταν βαρύτερη και για τους ασθενείς που είχαν τον 
υψηλότερο όγκο ερυθρών στην αρχική αξιολόγηση. 
Τα τελευταία χρόνια έχει δοθεί μεγάλη σημασία στη σιδηροπενία, είτε αληθή είτε 
λειτουργική, στη χρόνια καρδιακή ανεπάρκεια, ανεξάρτητα από την ύπαρξη 
αναιμίας,. Θεωρείται ότι η μειωμένη προσφορά σιδήρου προς τους ιστούς και 
ιδιαίτερα την καρδιά και τους σκελετικούς μύες, μπορεί να επιβαρύνει την κλινική 
κατάσταση και πορεία των ασθενών. Η σιδηροπενία έχει φανεί να επηρεάζει 
αρνητικά την πρόγνωση για την επιβίωση των ασθενών ανεξάρτητα και πιο ισχυρά 
από την ύπαρξη αναιμίας. Σε μια από τις σχετικές μελέτες, οι ασθενείς με 
σιδηροπενία αλλά χωρίς αναιμία είχαν διπλάσιο κίνδυνο θανάτου σε σχέση με τους 
ασθενείς με αναιμία αλλά επάρκεια σιδήρου.

Εκτός από τη σιδηροπενία, σημαντικός αρνητική προγνωστική σημασία για την 
επιβίωση των ασθενών με χρόνια καρδιακή ανεπάρκεια έχει αποδοθεί στο αυξημένο 
εύρος κατανομής των ερυθρών αιμοσφαιρίων. Ο δείκτης αυτός, που εκφράζει 
μαθηματικά το βαθμό της ανισοκυττάρωσης, αυξάνεται σε διάφορες καταστάσεις 
μεταξύ των οποίων και η σιδηροπενική αναιμία. Στη δική μας μελέτη δεν 
τεκμηριώθηκε συσχέτιση μεταξύ του εύρους κατανομής ερυθρών αιμοσφαιρίων και 
της σιδηροπενίας. Οι ακριβείς συσχετίσεις του νέου αυτού προγνωστικού δείκτη με 
τα κλινικοεργαστηριακά χαρακτηριστικά των ασθενών με καρδιακή ανεπάρκεια και 
ιδιαίτερα οι υποκείμενοι παθοφυσιολογικοί μηχανισμοί που εξηγούν την αύξηση της 
θνητότητας δεν έχουν επαρκώς διασαφηνιστεί. 
Παρά τον ενδελεχή διαγνωστικό έλεγχο που διενεργήσαμε στους ασθενείς με 
χρόνια καρδιακή ανεπάρκεια, ικανό ποσοστό των ασθενών της μελέτης μας είχε 
αναιμία χωρίς απολύτως σαφή αιτιολογία, όπως έχει παρατηρηθεί και σε άλλες 
μελέτες.157 Στις περιπτώσεις αυτές, η αναιμία θεωρήθηκε ως αναιμία χρονίας νόσου. 
Όλοι οι ασθενείς της μελέτης μας, πλην ενός, είχαν επίπεδα Cαντιδρώσας πρωτεΐνης 
αυξημένα πάνω από τα φυσιολογικά όρια και το μεγαλύτερο ποσοστό των ασθενών 
είχε αυξημένη ταχύτητα καθιζήσεως ερυθρών και ινωδογόνο. 
Δύο μελέτες έχουν δείξει ότι η εψιδίνη στα ούρα και στον ορό είναι μειωμένη 
στους ασθενείς με καρδιακή ανεπάρκεια σε σχέση με ομάδες ασθενών ελέγχου. 
Οι μελέτες αυτές και μια προγενέστερη μελέτη έχουν επίσης δείξει ότι η εψιδίνη δεν 
σχετίζεται με την αιμοσφαιρίνη στους ασθενείς με καρδιακή ανεπάρκεια, αντίθετα με 
την αρχική υπόθεση των μελετών. Αναμενόταν η εψιδίνη να είναι αυξημένη, 
λόγω της IL6 και, κατά δεύτερο λόγο, του λιποπολυσακχαριδίου, που αυξάνονται 
στην καρδιακή ανεπάρκεια και είναι επαγωγείς της παραγωγής της εψιδίνης από το 
ήπαρ.63, 105 Ένας επιπλέον λόγος αύξησης της εψιδίνης σε ασθενείς με καρδιακή 
ανεπάρκεια θα μπορούσε να είναι η συχνά συνυπάρχουσα νεφρική δυσλειτουργία, 
δεδομένου ότι η εψιδίνη αποβάλλεται δια των ούρων. Τα ευρήματα όμως αυτά 
καλούν σε επαναξιολόγηση του ρόλου της αναιμίας χρονίας νόσου στην χρόνια 
καρδιακή ανεπάρκεια, τουλάχιστον όσον αφορά τους παθογενετικούς μηχανισμούς 
που σχετίζονται με την εψιδίνη. 
Διάφορες εξηγήσεις θα μπορούσαν να δοθούν για το γεγονός ότι η εψιδίνη έχει 
βρεθεί μειωμένη σε ασθενείς με καρδιακή ανεπάρκεια. Καταρχήν, η εψιδίνη δεν 
επάγεται από την IL1 και τις λοιπές κυτοκίνες της αντίδρασης οξείας φάσεως τύπου 
Ι, όπως ο TNFα, που έχουν σημαντικό ρόλο στην πρόκληση της φλεγμονής στην 
χρόνια καρδιακή ανεπάρκεια. Επίσης, τόσο σε πειραματικά μοντέλα όσο και σε 
κλινικές μελέτες έχει δειχθεί ότι ο ρόλος της εψιδίνης στη ρύθμιση του μεταβολισμού 
του σιδήρου είναι μεγαλύτερος κατά την αρχική φάση της φλεγμονής, καθότι τα 
αυξημένα επίπεδα της υποχωρούν γρήγορα. Η σημασία αυτής της παρατήρησης 
για ένα χρόνιο κλινικό σύνδρομο όπως η χρόνια καρδιακή ανεπάρκεια δεν έχει 
διερευνηθεί επαρκώς. 
Η χαμηλή συγκέντρωση εψιδίνης σε ασθενείς με χρόνια καρδιακή ανεπάρκεια και 
αναιμία θα μπορούσε να αποδοθεί στην ανασταλτική επίδραση της αναιμίας στην 
παραγωγή εψιδίνης. Είναι υποθετικά δυνατό να σχετίζεται αιτιολογικά η εψιδίνη 
με την αναιμία, αλλά τα επίπεδα της να μειώνονται αφού η αναιμία εγκαθίσταται. 
Παρόλα αυτά, στις 3 προαναφερθείσες μελέτες, η εψιδίνη δεν συσχετιζόταν με την 
αιμοσφαιρίνη σε είτε μονοπαραγοντική είτε σε πολυπαραγοντική ανάλυση. 
Άλλος μηχανισμός που μπορεί να τείνει να μειώσει τα επίπεδα της εψιδίνης στους 
ασθενείς με καρδιακή ανεπάρκεια είναι η υποξία, που μπορεί να σχετίζεται με 
μειωμένη καρδιακή παροχή ή μειωμένη οξυγόνωση του αίματος. Ο παράγων που 
επάγεται από την υποξία HIF1 συνδέεται με τον υποκινητή του γονιδίου της 
εψιδίνης στο ήπαρ, μειώνοντας την έκφραση του. Η ερυθροποιητίνη επίσης 
αναστέλλει την παραγωγή εψιδίνης μέσω της διέγερσης της ερυθροποίησης και 
συνεπώς αύξησης των αναγκών για σίδηρο. Η ερυθροποιητίνη μπορεί να είναι 
αυξημένη σε αρκετούς ασθενείς με καρδιακή ανεπάρκεια, λόγω της ιστικής υποξίας 
(και επαγωγής του παράγοντα HIF1) που προκαλεί η μειωμένη νεφρική αιματική 
ροή. Σε μια μελέτη που εξέτασε τόσο την εψιδίνη όσο και την 
ερυθροποιητίνη σε ασθενείς με καρδιακή ανεπάρκεια, φάνηκε αρνητική συσχέτιση 
μεταξύ αυτών των παραμέτρων. 
Τα χαμηλά επίπεδα εψιδίνης στους ασθενείς με καρδιακή ανεπάρκεια μπορούν 
όμως να αποδοθούν στο γεγονός ότι σε πολλούς από τους ασθενείς αυτούς 
υποκρύπτεται σιδηροπενία, σύμφωνα με τα αποτελέσματα της μελέτης μας. Η 
εψιδίνη μειώνεται όταν υπάρχει έλλειψη σιδήρου στον οργανισμό ή γενικότερα όταν 
υπάρχει αύξηση των αναγκών σε σίδηρο. Φαίνεται μάλιστα ότι το ερέθισμα 
αυτό είναι πιο ισχυρό για την ρύθμιση της παραγωγής της φερριτίνης σε σχέση με τη 
φλεγμονή.108 Πειραματικές μελέτες έχουν δείξει ότι η εψιδίνη μπορεί να διακρίνει 
μεταξύ της συνύπαρξης σιδηροπενικής αναιμίας με αναιμία χρονίας νόσου και της 
ύπαρξης αναιμίας χρονίας νόσου μόνο. Στην πρώτη περίπτωση τα επίπεδα της 
είναι μειωμένα και στη δεύτερη αυξημένα. 
Η σιδηροπενία μπορεί να αναστείλει την παραγωγή της εψιδίνης μέσω δυο οδών. 
Η πρώτη οδός σχετίζεται με τον παράγοντα HIF1, που αναφέρθηκε παραπάνω. 
Απουσία σιδήρου μειώνεται η δραστικότητα σιδηροεξαρτώμενων προπύλ-υδροξυλασών, 
με αποτέλεσμα τη σταθεροποίηση του HIF1 και τη μείωση 
παραγωγής εψιδίνης. Η δεύτερη οδός σχετίζεται με μείωση των επιπέδων του 
οστικού μορφογενετικού παράγοντα BMP6, που είναι ισχυρός επαγωγέας της 
εψιδίνης. 
Οι μελέτες που έχουν εξετάσει τη συσχέτιση εψιδίνης με την φερριτίνη σε 
ασθενείς με καρδιακή ανεπάρκεια έχουν δείξει ισχυρή θετική συσχέτιση μεταξύ των 
δυο αυτών παραμέτρων, που τεκμηριώθηκε σε πολυπαραγοντική ανάλυση. Τα 
αποτελέσματα αυτά επιβεβαιώνει και μια νεότερη μελέτη που εξέτασε 60 
εξωτερικούς ασθενείς με καρδιακή ανεπάρκεια λόγω συστολικής δυσλειτουργίας σε 
σταθερή κλινική κατάσταση. Σιδηροπενία διαγνώστηκε σε 42% από τους 38 
ασθενείς με αναιμία. Τα χαμηλότερα εψιδίνης στο συνολικό πληθυσμό των ασθενών 
που εξετάστηκε παρατηρήθηκαν σε όσους είχαν σιδηροπενία. 
 
Η χρόνια καρδιακή ανεπάρκεια συνοδεύεται από κινητοποίηση φλεγμονωδών 
μηχανισμών που επηρεάζουν το μεταβολισμό και τους δείκτες του σιδήρου. Αυτό 
καθιστά δύσκολη τη διάγνωση της αληθούς σιδηροπενίας και τη διάκριση της από 
την λειτουργική σιδηροπενία, που αναφέρεται στην μειωμένη προσφορά του σιδήρου 
για την αιμοποίηση λόγω κατακράτησης του στις σιδηραποθήκες. Η αληθής 
σιδηροπενία μάλιστα μπορεί να είναι το αποτέλεσμα της παρατεταμένης δράσης των 
φλεγμονωδών μηχανισμών που αναφέρθηκαν παραπάνω και προκαλούν μειωμένη 
απορρόφηση ή αυξημένη αποβολή του σιδήρου από το λεπτό έντερο. Για το λόγο 
αυτό, η αναιμία με ένδεια σιδήρου σε ασθενείς με υποκείμενο φλεγμονώδες νόσημα 
αναφέρεται από πολλούς συγγραφείς ως συνδυασμός αναιμίας χρονίας νόσου με 
σιδηροπενική αναιμία. 
Η εξέταση του μυελογράμματος είναι η μέθοδος αναφοράς για τη διάγνωση της 
αληθούς σιδηροπενίας. Με βάση τροποποιημένα πρωτόκολλα εξέτασης που έχουν 
προταθεί, θα μπορούσε να χρησιμοποιείται και για τη διάγνωση της αναιμίας χρονίας 
νόσου, που τίθεται όταν παρατηρείται σίδηρος στις αποθήκες του μυελού των οστών, 
αλλά λείπει από τις ερυθροβλάστες. Δεν είναι όμως μια εξέταση που είναι εύκολο 
να γίνεται ως μέθοδος ρουτίνας σε όλους τους ασθενείς. 
 
Στη μελέτη μας, οι ασθενείς με σιδηροπενία είχαν παρόμοια γενικά, καρδιολογικά 
και αιματολογικά χαρακτηριστικά σε σχέση με τους ασθενείς χωρίς σιδηροπενία. Οι 
μόνες διαφορές μεταξύ των δυο ομάδων αφορούσαν τη φερριτίνη ορού, 
ερυθροκυτταρικούς δείκτες, δείκτες φλεγμονής και το νάτριο ορού. Η φερριτίνη ορού 
είχε καλή διαγνωστική αξία για να διακρίνει μεταξύ των δυο ομάδων ασθενών στην 
ανάλυση καμπύλης ROC, με περιοχή κάτω από την καμπύλη (AUC) 0,890. Η ίδια 
ακριβώς εκτίμηση για τη διαγνωστική αξία της φερριτίνης προέκυψε και σε μια άλλη 
μελέτη που συνέκρινε 17 ασθενείς με συνδυασμό αναιμίας χρονίας νόσου και 
σιδηροπενικής αναιμίας έναντι 64 ασθενών με αναιμία χρονίας νόσου μόνο, λόγω 
ποικίλων υποκείμενων νοσημάτων. Στη μελέτη αυτή, η μέση ± τυπική απόκλιση 
της φερριτίνης στην ομάδα του συνδυασμού αναιμίας χρονίας νόσου και 
σιδηροπενικής αναιμίας ήταν 87 ± 167 ng/ml, που είναι παρόμοια με την τιμή της 
φερριτίνης στην ομάδα της σιδηροπενίας στη μελέτη μας (75,3 ± 59,1 ng/ml). 
Η φερριτίνη είναι μια πρωτεΐνη οξείας φάσης τύπου Ι, δηλαδή η παραγωγή της 
επάγεται κατά κύριο λόγο από κυτοκίνες όπως η IL1 και ιδιαίτερα ο TNFα, οι 
οποίες είναι κατά κανόνα αυξημένες στους ασθενείς με χρόνια καρδιακή ανεπάρκεια 
προχωρημένου σταδίου. Μια μελέτη σε 955 ασθενείς με χρόνια καρδιακή 
ανεπάρκεια που παρακολουθούνταν σε εξωτερικά ιατρεία, έδειξε ότι η φερριτίνη 
ορού συσχετιζόταν ανεξάρτητα και αναλόγως με τη Cαντιδρώσα πρωτεΐνη. 
Επομένως, το όριο της φερριτίνης για τη διάκριση μεταξύ σιδηροπενίας και αναιμίας 
χρονίας νόσου στους ασθενείς αυτούς θα πρέπει να είναι αυξημένο σε σχέση με 
ασθενείς με αναιμία χωρίς όμως συνυπάρχοντα φλεγμονώδη νοσήματα. 
Πράγματι, το κατώτερο όριο του φυσιολογικού (17 ng/ml) του εργαστηρίου μας, 
ήταν πολύ χαμηλό για να ανιχνεύσει τους ασθενείς με σιδηροπενία. Τέτοια χαμηλά 
όρια της φερριτίνης ορού έχει βρεθεί να είναι χρήσιμα για τη διάγνωση της 
σιδηροπενίας κυρίως σε ασθενείς της κοινότητας χωρίς υποκείμενα νοσήματα. Σε 
νοσοκομειακούς ασθενείς με ποικίλα υποκείμενα νοσήματα, έχει προταθεί να 
θεωρούνται τα 30 ng/ml ως το κατώτερο όριο του φυσιολογικού για τη φερριτίνη 
ορού, καθότι χαμηλότερα όρια έχουν μεν πολύ υψηλή ειδικότητα αλλά χαμηλή 
ευαισθησία. Μια άλλη μελέτη, επίσης σε νοσοκομειακούς ασθενείς, συμπέρανε ότι 
το όριο 41 ng/ml για τη φερριτίνη διέκρινε καλύτερα μεταξύ των ασθενών με 
σιδηροπενία χωρίς υποκείμενη φλεγμονώδη νόσο και των ασθενών με αναιμία 
χρονίας νόσου. 
Σε μελέτες με ασθενείς με ρευματοειδή αρθρίτιδα, που αποτελεί το κλασικό 
παράδειγμα αναιμίας χρονίας νόσου, όριο φερριτίνης 60 ng/ml έχει βρεθεί να 
προβλέπει την ανταπόκριση της αναιμίας σε από του στόματος χορήγηση σιδήρου και 
όρια μεταξύ 75 ή 82 ng/ml να διαγιγνώσκει με ακρίβεια τη σιδηροπενία (βάσει της 
εξέτασης μυελού των οστών). Μια μελέτη επίσης που εξέτασε νοσοκομειακούς 
και εξωνοσοκομειακούς ηλικιωμένους ασθενείς με αναιμία, διαπίστωσε ικανή 
διακύμανση των τιμών της φερριτίνης μεταξύ των ομάδων της σιδηροπενίας και της 
μη σιδηροπενίας. Συγκέντρωση φερριτίνης μεγαλύτερη των 100 ng/ml είχε υψηλή 
αρνητική προγνωστική αξία για την ύπαρξη σιδηροπενίας. Το ίδιο εύρημα έχει 
παρατηρηθεί και σε ασθενείς με ρευματοειδή αρθρίτιδα. Σε ασθενείς με χρόνια 
νεφρική ανεπάρκεια τελικού σταδίου που λαμβάνουν θεραπεία με ερυθροποιητίνη για 
αναιμία και ανταποκρίνονται σε αυτή, το όριο της φερριτίνης ορού για τη χορήγηση 
σιδήρου είναι 100-200 ng/ml. 
Το όριο των 100 ng/ml για τη φερριτίνη ορού έχει χρησιμοποιηθεί και σε μελέτες 
χορήγησης σιδήρου ενδοφλεβίως σε ασθενείς με χρόνια καρδιακή ανεπάρκεια, που 
συνοδεύτηκαν από κλινικά οφέλη. Σε βαρέως πάσχοντες ασθενείς που 
νοσηλεύονται σε μονάδα εντατικής θεραπείας, ο βαθμός αύξησης της φερριτίνης έχει 
βρεθεί να είναι ανάλογος της βαρύτητας της κλινικής κατάστασης, και ειδικότερα του 
σκορ SAPS. Επομένως, είναι δύσκολο να καθοριστεί ένα όριο φερριτίνης για τη 
διάγνωση της σιδηροπενίας σε όλους τους ασθενείς με καρδιακή ανεπάρκεια, γιατί η 
βαρύτητα της κλινικής τους κατάστασης μπορεί να ποικίλει σημαντικά μεταξύ των 
διαφόρων σταδίων εξέλιξης της καρδιακής ανεπάρκειας. 
Τα μειονεκτήματα της χρησιμοποίησης της φερριτίνης για τη διάγνωση της 
σιδηροπενίας στην αναιμία χρονίας νόσου (εν προκειμένω της σχετιζόμενης με την 
καρδιακή ανεπάρκεια) θα μπορούσαν ίσως να αντιμετωπιστούν αν συνυπολογίζονταν 
και οι διαλυτοί υποδοχείς τρανσφερρίνης. Η έκφραση των υποδοχέων αυτών 
αυξάνεται σε καταστάσεις αυξημένης ερυθροποίησης και στη σιδηροπενία, ενώ δεν 
αυξάνεται στην αναιμία χρονίας νόσου. Αποβάλλονται όμως από τη μεμβράνη 
κυττάρων και κυρίως των ώριμων κυττάρων της ερυθράς σειράς, αρχικά με τη μορφή 
κυστιδίων, και στη συνέχεια ανιχνεύονται στην κυκλοφορία ως διαλυτοί υποδοχείς 
τρανσφερρίνης. 
Παρόλα αυτά, η χρησιμοποίηση των διαλυτών υποδοχέων τρανσφερρίνης μόνο 
δεν φαίνεται με βεβαιότητα να παρέχει διαγνωστικά οφέλη για τη διάγνωση της 
σιδηροπενίας σε ασθενείς με υποκείμενη συστηματική φλεγμονή σε σχέση με τη 
φερριτίνη ορού ή άλλους παραδοσιακούς δείκτες του μεταβολισμού του σιδήρου. 
Ο λόγος όμως διαλυτών υποδοχέων τρανσφερρίνης προς το λογάριθμο της 
φερριτίνης ορού φαίνεται όμως ότι προσφέρει μεγαλύτερη διαγνωστική ακρίβεια από 
κάθε έναν από τους δείκτες ξεχωριστά. Η εισαγωγή στην καθημερινή κλινική 
πράξη αυτοματοποιημένων και προτυποποιημένων μεθόδων μέτρησης των διαλυτών 
υποδοχέων τρανσφερρίνης μπορεί να διευκολύνει τη διάγνωση της σιδηροπενίας σε 
ασθενείς με υποκείμενη φλεγμονή. 
 
Ο κορεσμός τρανσφερρίνης εκφράζει το λόγο του σιδήρου του ορού προς την 
τρανσφερρίνη, όπως αυτή υπολογίζεται από την ολική σιδηροδεσμευτική ικανότητα. 
Στην αναιμία χρονίας νόσου, ο σίδηρος ορού μειώνεται, αλλά η ολική 
σιδηροδεσμευτική ικανότητα παραμένει σταθερή ή μειώνεται σε αντίθεση με ότι 
συμβαίνει στην σιδηροπενική αναιμία. Ο κορεσμός τρανσφερρίνης συνήθως είναι 
φυσιολογικός ή ελαφρά μειωμένος. Ενώ η ευαισθησία αυτού του δείκτη για τη 
διάγνωση της σιδηροπενίας είναι πολύ καλή, η ειδικότητα του είναι γενικά μέτρια 
ιδίως σε καταστάσεις υποκείμενης φλεγμονής. Στις καταστάσεις αυτές, 
χρησιμοποιείται περισσότερο για τη διάγνωση της λειτουργικής σιδηροπενίας παρά 
της αληθούς σιδηροπενίας, εκφράζοντας την μεταφορά του σιδήρου προς τους 
ιστούς.
Άλλοι δείκτες σιδηροπενίας, όπως η ψευδαργυρούχος πρωτοπορφυρίνη των 
ερυθροκυττάρων, καθώς και νεότεροι δείκτες, όπως το ποσοστό των υποχρώμων 
ερυθροκυττάρων και η περιεκτικότητα σε αιμοσφαιρίνη των δικτυοερυθροκυττάρων, 
μπορούν να διαγνώσουν την ερυθροποίηση με μειωμένη προσφορά και 
χρησιμοποίηση σιδήρου. Αυτό παρατηρείται τόσο στην αληθή σιδηροπενία όσο 
και στη λειτουργική σιδηροπενία. 
Διάφοροι συγγραφείς έχουν προτείνει διαγνωστικούς αλγόριθμους για τη 
διάκριση μεταξύ σιδηροπενίας και αναιμίας χρονίας νόσου σε ασθενείς με 
υποκείμενα νοσήματα που προκαλούν συστηματική φλεγμονή. Κάποιοι από τους 
αλγορίθμους αυτούς στηρίζονται στους κλασικούς δείκτες σιδηροπενίας, 
συνδυάζοντας τη φερριτίνη ορού με τον κορεσμό τρανσφερρίνης ή και το μέσο όγκο 
ερυθρών αιμοσφαιρίων. Μια νεότερη μελέτη πρότεινε το συνδυασμό του λόγου 
διαλυτών υποδοχέων τρανσφερρίνης προς το λογάριθμο της φερριτίνης με την 
περιεκτικότητα σε αιμοσφαιρίνη των δικτυοερυθροκυττάρων. Η χρησιμότητα των 
αλγορίθμων αυτών πρέπει να τεκμηριωθεί σε περαιτέρω μελέτες. 
Η καλύτερη ίσως μέθοδος διάκρισης της σιδηροπενικής αναιμίας έναντι της 
αναιμίας χρονίας νόσου σε ασθενείς με υποκείμενη συστηματική φλεγμονή, είναι η 
ανταπόκριση στη θεραπευτική δοκιμή σιδήρου από του στόματος. Κατά τον 
τρόπο αυτό μπορεί να διευκρινιστεί αν ο σίδηρος μπορεί να απορροφηθεί και να 
χρησιμοποιηθεί για την αιμοποίηση. Λόγω μείωσης της εψιδίνης στο συνδυασμό 
σιδηροπενικής αναιμίας με αναιμία χρονίας νόσου, πειραματικά δεδομένα 
υποδεικνύουν ότι ο σίδηρος θα μπορούσε να απορροφηθεί και να χρησιμοποιηθεί.
Έχουμε ανακοινώσει ότι σε 14 από τους ασθενείς με χρόνια καρδιακή ανεπάρκεια 
τελικού σταδίου και αναιμία που μελετήσαμε, η χορήγηση σιδήρου, είτε από του 
στόματος είτε ενδοφλεβίως, οδήγησε σε στατιστικά σημαντική αύξηση της 
αιμοσφαιρίνης από 9,9 ± 1,0 g/dl σε 12,5 ± 1,5 g/dl σε διάστημα ενός τριμήνου. Σε 
μια τυχαιοποιημένη κλινική δοκιμή από την ερευνητική ομάδα υπό τον Καθηγητή κ. 
Ι. Νανά, που αποτελεί τη συνέχεια της παρούσας μελέτης, δεν υπήρχαν διαφορές 
στην ανταπόκριση της αναιμίας σε ασθενείς με χρόνια καρδιακή ανεπάρκεια 
προχωρημένου σταδίου μετά τη χορήγηση σιδήρου ενδοφλεβίως έναντι συνδυασμού 
δαρβεποετίνης άλφα με ενδοφλέβιο σίδηρο. Όλοι οι ασθενείς είχαν σιδηροπενία με 
βάση την εξέταση επιχρίσματος μυελού των οστών. Τα αποτελέσματα αυτά 
υπογραμμίζουν το παθογενετικό ρόλο της σιδηροπενίας στην εμφάνιση αναιμίας 
στους ασθενείς με χρόνια καρδιακή ανεπάρκεια προχωρημένου σταδίου, με 
χαρακτηριστικά όμοια με των ασθενών που συμπεριλάβαμε στην παρούσα μελέτη. 
Επιπλέον μελέτες έχουν δείξει ότι ο σίδηρος χορηγούμενος ενδοφλεβίως μπορεί 
να διορθώσει την αναιμία σε επιλεγμένους ασθενείς με χρόνια καρδιακή ανεπάρκεια 
και θετικούς δείκτες σιδηροπενίας. Παρόλα αυτά, ο σίδηρος χορηγούμενος 
ενδοφλεβίως σε ικανές ποσότητες μπορεί να διορθώσει και την αναιμία χρονίας 
νόσου, η οποία συνοδεύεται από διαταραχή του μεταβολισμού του σιδήρου και 
μειωμένη προσφορά του για την αιμοποίηση. Προσοχή θα πρέπει να δίνεται ώστε η 
ποσότητα του χορηγούμενου σιδήρου να μην υπερβαίνει τα θεραπευτικά όρια, καθότι 
η υπερφόρτωση με σίδηρο μπορεί να έχει αρνητικές επιδράσεις στο καρδιαγγειακό 
σύστημα. 

Στους ασθενείς με χρόνια καρδιακή ανεπάρκεια και αναιμία που μελετήσαμε, 
παρατηρήσαμε μεγάλη διακύμανση του όγκου των ερυθρών αιμοσφαιρίων και 
ιδιαίτερα του όγκου του πλάσματος. Αυτό σημαίνει ότι για τον ίδιο περιφερικό 
αιματοκρίτη θα μπορούσε θεωρητικά ένας ασθενής να έχει σημαντικά μειωμένο όγκο 
ερυθρών με αντίστοιχη μείωση του όγκου πλάσματος ή φυσιολογικό όγκο των 
ερυθρών και αυξημένο όγκο πλάσματος. Στην πρώτη περίπτωση ο ολικός όγκος του 
αίματος θα πλησιάζει τα κατώτερα όρια του φυσιολογικού, ενώ στη δεύτερη 
περίπτωση θα είναι αυξημένος. 
Αντίστοιχες διαφορές στους όγκους του αίματος μεταξύ των ασθενών με χρόνια 
καρδιακή ανεπάρκεια έχουν παρατηρηθεί και σε άλλες μελέτες. Γενικά, ο 
όγκος του αίματος είναι αυξημένος κατά τη φάση της μη αντιρροπούμενης καρδιακής 
ανεπάρκειας και μειώνεται με την αιμοδυναμική αποκατάσταση. Αυξημένος όγκος 
ερυθρών αιμοσφαιρίων έχει παρατηρηθεί και σε ορισμένους ασθενείς με μη 
αντιρροπούμενη καρδιακή ανεπάρκεια, συνεπεία αύξησης της ερυθροποιητίνης. 
Μεγάλες διακυμάνσεις στον όγκο του πλάσματος περισσότερο και μικρότερες 
ανάλογες διακυμάνσεις στον όγκο των ερυθρών αιμοσφαιρίων μπορεί να 
παρατηρηθούν μεταξύ των παραπάνω φάσεων. Μια μελέτη εκτίμησε ότι ο όγκος του 
πλάσματος μπορεί να μειωθεί μέχρι 40% στη φάση της αντιρρόπησης σε σχέση με τη 
φάση της μη αντιρρόπησης. Πέραν της αιμοαραίωσης, καλά θεραπευμένοι 
ασθενείς με σταθεροποιημένη καρδιακή ανεπάρκεια μπορεί να έχουν και μειωμένο 
όγκο αίματος. Τέτοιοι ασθενείς θα μπορούσαν να έχουν μείωση του όγκου 
ερυθρών αιμοσφαιρίων με φυσιολογικό περιφερικό αιματοκρίτη. 
Οι ασθενείς με χρόνια καρδιακή ανεπάρκεια και αυξημένο όγκο αίματος είναι 
δύσκολο να διακριθούν κλινικά, ανάλογα με την παρατηρούμενη κατακράτηση 
υγρών, από τους ασθενείς με μειωμένο ή φυσιολογικό όγκο πλάσματος. Η 
αύξηση του όγκου του αίματος πιθανώς σχετίζεται με αυξημένη χωρητικότητα του 
αγγειακού συστήματος και ιδιαίτερα του φλεβικού και του σπλαχνικού 
διαμερίσματος, που έχουν μεγάλη διατασιμότητα. Οι ασθενείς με σημαντική δεξιά 
καρδιακή ανεπάρκεια μπορεί να έχουν μεγαλύτερη πιθανότητα να έχουν αυξημένο 
όγκο αίματος. Από την άλλη μεριά, η μείωση του όγκου του αίματος σε 
μακροπρόθεσμο επίπεδο μπορεί να προκαλείται από έντονη ενεργοποίηση των νευρο-ορμονικών 
μηχανισμών που προκαλούν αγγειοσύσπαση ή τη δράση φαρμάκων όπως 
οι αναστολείς του συστήματος ρενίνης – αγγειοτασίνης – αλδοστερόνης και τα 
διουρητικά. 
Ο βέλτιστος όγκος αίματος στην καρδιακή ανεπάρκεια δεν έχει διευκρινιστεί. Σε 
υγιή άτομα η προσαρμογή σε πρόγραμμα σωματικής άσκησης οδηγεί σε αύξηση του 
όγκου του αίματος, που σχετίζεται με μεγαλύτερη μέγιστη κατανάλωση οξυγόνου. 
Σε ασθενείς με καρδιακή ανεπάρκεια όμως ενδέχεται η υπερογκαιμία να οδηγεί σε 
συμφόρηση της πνευμονικής κυκλοφορίας και να περιορίζει την ικανότητα προς 
άσκηση. Από την άλλη μεριά, ο μειωμένος όγκος αίματος και ιδίως ο μειωμένος 
όγκος ερυθρών αιμοσφαιρίων μπορεί να περιορίζει τη μεταφορική ικανότητα 
οξυγόνου προς τους ιστούς και την επαρκή αιμάτωση τους. Μια μελέτη 
συμπέρανε ότι οι ασθενείς με καρδιακή ανεπάρκεια και αιμοαραίωση έχουν 
χειρότερη πρόγνωση όσον αφορά την θνητότητα από τους ασθενείς με αληθή 
αναιμία.

Η ερμηνεία για τη μέτρηση του όγκου των ερυθρών αιμοσφαιρίων και του όγκου 
πλάσματος, εξαρτώνται από τα κριτήρια για τα φυσιολογικά όρια που 
χρησιμοποιούνται. Δυο κυρίως μέθοδοι ως προς την αξιολόγηση των αποτελεσμάτων 
υπάρχουν, η προσαρμογή ως προς το σωματικό βάρος και η έκφραση των τιμών ως 
ποσοστό επί της αναμενόμενης φυσιολογικής τιμής (με βάση την επιφάνεια σώματος 
και την ηλικία). Η πρώτη μέθοδος θεωρείται ότι δεν αξιόπιστη στις περιπτώσεις 
που το σωματικό βάρους του ατόμου αποκλίνει αρκετά από τον μέσο όρο, είτε προς 
τα πάνω είτε προς τα κάτω. Για τις ενδιάμεσες τιμές σωματικού βάρους οι δυο 
μέθοδοι θεωρείται ότι συμφωνούν ικανοποιητικά μεταξύ τους. Ειδικά όσον 
αφορά την καρδιακή ανεπάρκεια η ύπαρξη οιδημάτων μπορεί να επηρεάζει την 
αξιολόγηση των αποτελεσμάτων της μέτρησης των όγκων του αίματος, ίσως 
περισσότερο με την πρώτη μέθοδο. Εμείς, όπως και σε άλλες μελέτες, 
χρησιμοποιήσαμε και τις δύο προσεγγίσεις. Για την προσαρμογή ως προς το 
σωματικό βάρος χρησιμοποιήσαμε τα κριτήρια του εργαστηρίου μας, δεδομένου ότι 
είναι σύνηθες το κάθε εργαστήριο να έχει τις δικές του τιμές αναφοράς. Για την 
προσαρμογή ως προς την επιφάνεια σώματος, χρησιμοποιήσαμε τις εξισώσεις που 
έχουν προταθεί από το Διεθνές Συμβούλιο για την Προτυποποίηση στην Αιματολογία 
και έχουν επικρατήσει διεθνώς. 
Παρόλο που η μεγάλη πλειοψηφία των ασθενών της μελέτης μας είχε δείκτη 
μάζας σώματος στα όρια του φυσιολογικού σωματικού βάρους ή του υπέρβαρου 
ατόμου, σημαντικές διαφορές στην αξιολόγηση των μετρήσεων του όγκου των 
ερυθρών προέκυψαν μεταξύ των δυο αυτών μεθόδων. Θα πρέπει να σημειωθεί ότι οι 
μέθοδοι αυτές έχουν αναπτυχθεί κατά κύριο λόγο για τη διάγνωση της 
πολυερυθραιμίας, παρά για τη διάκριση μεταξύ αληθούς αναιμίας και ψευδοαναιμίας. 
Η δεύτερη μέθοδος προτείνει ότι τα όρια του φυσιολογικού γύρω από τη μέση 
προβλεπόμενη τιμή είναι ±25%. Με τα κριτήρια αυτά, αρκετοί από τους ασθενείς 
της μελέτης μας παρουσίαζαν φυσιολογικούς όγκους τόσο των ερυθρών 
αιμοσφαιρίων όσο και του πλάσματος, παρά τη χαμηλή αιμοσφαιρίνη. Οι ασθενείς 
αυτοί είχαν γενικά όγκο ερυθρών που πλησίαζε τα κατώτερα όρια του φυσιολογικού, 
αλλά δεν μπορούσαν να ταξινομηθούν ούτε στην κατηγορία της αληθούς αναιμίας 
ούτε σε αυτή της αιμοαραίωσης. Θεωρήθηκε ότι είχαν ψευδοαναιμία με φυσιολογικό 
όγκο πλάσματος. Άλλες μελέτες που έχουν μετρήσει τον όγκο του πλάσματος 
χρησιμοποιώντας ραδιοσημασμένη 131Ιαλβουμίνη σε ασθενείς με καρδιακή 
ανεπάρκεια έχουν χρησιμοποιήσει όρια από ±5% ως ±10% γύρω από τη μέση τιμή, 
που όμως υπολογίστηκε με άλλα κριτήρια από αυτά που χρησιμοποιήσαμε στη 
μελέτη μας. Μόνο μια μελέτη έχει χρησιμοποιήσει την ίδια μεθοδολογία 
με αυτή που χρησιμοποιήσαμε (ραδιοσημασμένα με 51Cr ερυθρά) και τα κριτήρια του 
Διεθνούς Συμβουλίου για την Προτυποποίηση στην Αιματολογία για την μέτρηση και 
αξιολόγηση του όγκου των ερυθρών σε ασθενείς με χρόνια καρδιακή ανεπάρκεια. 
Η μελέτη αυτή δεν βρήκε κανέναν από τους 26 ασθενείς με αναιμία (βάσει της 
αιμοσφαιρίνης) που εξετάστηκαν να έχουν αληθή αναιμία (βάσει του όγκου των 
ερυθρών αιμοσφαιρίων). 
 
Στη μελέτη μας, η κατανομή των τιμών της ερυθροποιητίνης ήταν εντός των 
προβλεπόμενων τιμών με βάση το βαθμό της αναιμίας για τους περισσότερους 
ασθενείς. Οι διάφορες μελέτες που έχουν εξετάσει την ερυθροποιητίνη σε ασθενείς με 
καρδιακή ανεπάρκεια έχουν καταλήξει σε ποικίλα συμπεράσματα όσον αφορά το 
ρόλο της στην παθογένεση της αναιμίας στους ασθενείς αυτούς. Αν και κατά κανόνα 
όλες οι σχετικές μελέτες έχουν διαπιστώσει αυξημένα επίπεδα ερυθροποιητίνης σε 
ασθενείς με καρδιακή ανεπάρκεια σε σχέση με υγιείς εθελοντές, η αύξηση αυτή δεν 
θεωρείται πάντοτε ανάλογη της αναμενόμενης. Συσχέτιση της ερυθροποιητίνης 
με την αιμοσφαιρίνη μετά από στάθμιση για πιθανούς συγχυτικούς 
παράγοντες δεν έχει επίσης παρατηρηθεί σε όλες τις σχετικές μελέτες. 
Αυτό θα μπορούσε να ερμηνευθεί ως ότι η αναιμία δεν εξαρτάται από την 
ερυθροποιητίνη, αλλά θα μπορούσε να σημαίνει και ότι η απάντηση της 
ερυθροποιητίνης στην αναιμία είναι αμβλυμμένη, διότι φυσιολογικά θα αναμενόταν 
να υπάρχει αντίστροφη συσχέτιση μεταξύ των δυο μεταβλητών. Η μειωμένη 
απάντηση της ερυθροποιητίνης στην αναιμία της καρδιακής ανεπάρκειας θεωρείται 
ότι μπορεί να οφείλεται και στην υποκείμενη φλεγμονή. Παρά ταύτα, μια μελέτη έχει 
δείξει θετική συσχέτιση των επιπέδων της IL6 με την ερυθροποιητίνη (αλλά 
ασθενέστερη αρνητική συσχέτιση της Cαντιδρώσας πρωτεΐνης με την 
ερυθροποιητίνη), ενώ δυο άλλες μελέτες έχουν δείξει θετική συσχέτιση της 
ερυθροποιητίνης με τη Cαντιδρώσα πρωτεΐνη.
Τα επίπεδα της ερυθροποιητίνης σε ασθενείς με καρδιακή ανεπάρκεια μπορεί να 
επηρεάζονται από διάφορους πλην της αναιμίας παράγοντες. Κατ’ αρχήν μπορεί να 
εξαρτώνται από το αν υπάρχει ή όχι ενδογενής νεφρική νόσος, όπως για παράδειγμα 
διαβητική νεφροπάθεια, που μπορεί να οδηγεί σε μειωμένη απάντηση του νεφρού στο 
υποξαιμικό ερέθισμα για την παραγωγή ερυθροποιητίνης. Σε ασθενείς με χρόνια 
καρδιακή ανεπάρκεια χωρίς ενδογενή νεφρική νόσο, η παραγωγή της 
ερυθροποιητίνης μπορεί να επάγεται όταν μειώνεται η νεφρική αιματική ροή. Αυτό 
έχει παρατηρηθεί σε δυο μελέτες με 13 και 14 ασθενείς με συμφορητική καρδιακή 
ανεπάρκεια, αλλά δεν επιβεβαιώθηκε σε μια μεγαλύτερη μελέτη με 97 ασθενείς με 
χρόνια καρδιακή ανεπάρκεια εκ των οποίων οι 15 είχαν αναιμία, η οποία δεν 
τεκμηρίωσε την ύπαρξη οιασδήποτε συσχέτισης. Πάντως, όλες σχεδόν οι 
μελέτες συντείνουν στο γεγονός ότι υπάρχει θετική συσχέτιση των επιπέδων 
ερυθροποιητίνης με τη λειτουργική κλάση κατά ΝΥΗΑ. Αυτό θα μπορούσε να εξηγήσει 
και τα αυξημένα επίπεδα ερυθροποιητίνης στη μελέτη μας. Η λήψη αναστολέων 
του συστήματος ρενίνης – αγγειοτασίνης μπορούν να μειώσουν τα 
επίπεδα ερυθροποιητίνης, όπως παρατηρήθηκε και σε έναν από τους ασθενείς της 
μελέτης του οποίου η αναιμία αποδόθηκε στη χρήση των φαρμάκων αυτής της 
κατηγορίας.
Η ερμηνεία των αποτελεσμάτων της παρούσας μελέτης θα πρέπει να γίνει 
λαμβάνοντας υπόψη ορισμένες παραμέτρους. Η κυριότερη από αυτές αφορά την 
αντιπροσωπευτικότητα του δείγματος των ασθενών που εξετάστηκαν, δεδομένου ότι 
συμπεριλήφθηκαν ασθενείς με χρόνια καρδιακή ανεπάρκεια τελικού σταδίου. 
Επομένως, τα ευρήματα σχετικά με την αιτιολογία της αναιμίας μπορεί να μην είναι 
δυνατό να εξαχθούν σε ασθενείς με χρόνια καρδιακή ανεπάρκεια πρωιμότερου 
σταδίου. Οι περισσότερες από τις λοιπές μελέτες που έχουν εξετάσει την αιτιολογία 
της αναιμίας στην καρδιακή ανεπάρκεια, έχουν διαπιστώσει μικρότερη συχνότητα 
σιδηροπενίας σε σχέση με την μελέτη μας, αλλά έχουν κατά κανόνα συμπεριλάβει 
ασθενείς με ηπιότερου βαθμού καρδιακή ανεπάρκεια. Θα πρέπει 
επίσης να σημειωθεί ότι οι ασθενείς που συμπεριλήφθηκαν στη μελέτη μας είχαν 
αιμοσφαιρίνη χαμηλότερη των συμβατικών κριτηρίων ορισμού της αναιμίας στο 
γενικό πληθυσμό. Η αιμοσφαιρίνη μετρήθηκε μετά την κλινική σταθεροποίηση των 
ασθενών. Η συχνότητα της αιμοαραίωσης μπορεί να είναι μεγαλύτερη σε ασθενείς με 
ηπιότερου βαθμού αναιμία που δεν βρίσκονται υπό έντονη ιατρική παρακολούθηση. 
Η συντριπτική πλειοψηφία των ασθενών που εξετάστηκαν στην παρούσα μελέτη 
ήταν μελέτη ήταν άνδρες. Αυτό ίσως αντικατοπτρίζει το γεγονός ότι η συστολική 
καρδιακή ανεπάρκεια είναι συχνότερη στους άνδρες σε σχέση με τις γυναίκες, 
ιδιαίτερα στις νεότερες ηλικίες, λόγω αυξημένης επίπτωσης στεφανιαίας νόσου.
Οι γυναίκες πάντως έχουν αυξημένη επίπτωση σιδηροπενίας στο γενικό πληθυσμό σε 
σχέση με τους άνδρες, ιδιαίτερα στις νεαρότερες ηλικιακές ομάδες. Τα δεδομένα 
της μελέτης μας πιθανώς να μην μπορούν να γενικευτούν στους ασθενείς με 
διαστολική καρδιακή ανεπάρκεια. Αν και η διάκριση μεταξύ συστολικής και 
διαστολικής καρδιακής ανεπάρκειας τείνει να εκλείψει, μελετήσαμε μόνο ασθενείς με 
επηρεασμένο κλάσμα εξωθήσεως αριστερής κοιλίας. 
Το μέγεθος του πληθυσμού που εξετάστηκε στη μελέτη μας δεν είναι τόσο 
μεγάλο ώστε να μπορούν να εξαχθούν ακριβή συμπεράσματα σχετικά με τη 
συχνότητα των διαφόρων αιτιών αναιμίας. Για το λόγο αυτό θα πρέπει κανείς να 
θεωρήσει το 95% διάστημα εμπιστοσύνης για τις σχετικές τιμές. Παρά ταύτα, όλες οι 
μελέτες διερεύνησης της αιτιολογίας της αναιμίας σε ασθενείς με χρόνια καρδιακή 
ανεπάρκεια έχουν συμπεριλάβει αντίστοιχο αριθμό ασθενών με την παρούσα μελέτη, 
πλην ορισμένων των οποίων η μεθοδολογία περιορίστηκε στην αξιολόγηση μόνο 
εξετάσεων αίματος. Το κύριο εύρημα της παρούσας μελέτης όσον αφορά την 
ιδιαίτερα αυξημένη συχνότητα της σιδηροπενίας σε ασθενείς με χρόνια καρδιακή 
ανεπάρκεια τελικού σταδίου επιβεβαιώθηκε και σε πρόσφατη μελέτη σε ασθενείς με 
τα ίδια χαρακτηριστικά. 
Ακριβέστερα συμπεράσματα αναφορικά με τη σχέση της σιδηροπενίας με τους 
όγκους των συστατικών του αίματος θα μπορούσαν να είχαν εξαχθεί αν περισσότεροι 
ασθενείς είχαν υποβληθεί σε μέτρηση όγκου ερυθρών αιμοσφαιρίων. Περισσότερα, 
τέλος, δεδομένα για το ρόλο της φλεγμονής στην αιτιοπαθογένεση της αναιμίας στους 
ασθενείς με χρόνια καρδιακή ανεπάρκεια θα μπορούσαν να αξιολογηθούν αν είχαν 
μετρηθεί τα επίπεδα προφλεγμονωδών κυτοκινών πέραν των συνήθων δεικτών 
φλεγμονής. 
 
Πραγματοποιήσαμε μια ενδελεχή διαγνωστική προσέγγιση της αναιμίας στους 
ασθενείς με χρόνια καρδιακή ανεπάρκεια τελικού σταδίου. Η σιδηροπενία, όπως 
τεκμηριώνεται με εξέταση του μυελού των οστών, είναι ιδιαίτερα συχνή στους 
ασθενείς αυτούς. Οι ασθενείς με σιδηροπενία παρουσιάζουν ομοιότητες στα 
περισσότερα κλινικά, καρδιολογικά και αιματολογικά τους χαρακτηριστικά με τους 
ασθενείς χωρίς σιδηροπενία. Η φερριτίνη ορού θα μπορούσε να βοηθήσει στην μη 
επεμβατική διάγνωση της σιδηροπενίας στους ασθενείς αυτούς, αλλά η διαγνωστική 
της ακρίβεια δεν είναι άριστη. Τόσο οι ασθενείς με σιδηροπενία όσο και οι ασθενείς 
χωρίς σιδηροπενία έχουν σημαντική διακύμανση στον όγκο των ερυθρών 
αιμοσφαιρίων, μεταξύ μειωμένου και φυσιολογικού, και τον όγκο πλάσματος, μεταξύ 
φυσιολογικού και αυξημένου. Η γνώση των παραπάνω δεδομένων, ο συνυπολογισμός 
άλλων παραμέτρων, όπως ο βαθμός της νεφρικής δυσλειτουργίας και της απάντησης 
της ερυθροποιητίνης στην αναιμία, καθώς και η διερεύνηση για τυχόν 
συνυπάρχουσες παθήσεις, όπως η θυρεοειδοπάθεια, είναι χρήσιμα στοιχεία για τον 
καθορισμό του θεραπευτικού πλάνου για κάθε ασθενή. Τα δεδομένα μας 
υποστηρίζουν την χορήγηση σιδήρου ως την πρώτη θεραπευτική επιλογή για την 
αντιμετώπιση της αναιμίας στους περισσότερους ασθενείς με χρόνια καρδιακή 
ανεπάρκεια τελικού σταδίου και αναιμία. 
 
Εισαγωγή: Η συχνότητα της καρδιακής ανεπάρκειας στον γενικό πληθυσμό 
βαίνει αυξανόμενη. Η χρόνια καρδιακή ανεπάρκεια τελικού σταδίου χαρακτηρίζεται 
από ιδιαιτέρως πτωχή πρόγνωση. Η αναιμία συνυπάρχει συχνά σε ασθενείς με χρόνια 
καρδιακή ανεπάρκεια και η συχνότητα της αυξάνεται σημαντικά με τη βαρύτητα της 
καρδιακής ανεπάρκειας. Η αναιμία έχει ποικίλες αρνητικές παθοφυσιολογικές 
επιπτώσεις στο καρδιαγγειακό σύστημα και έχει τεκμηριωθεί ως ανεξάρτητος 
προγνωστικός παράγοντας μειωμένης ποιότητας ζωής, αυξημένης νοσηρότητας και 
θνητότητας των ασθενών με χρόνια καρδιακή ανεπάρκεια. Οι κύριοι 
αιτιοπαθογενετικοί μηχανισμοί που θεωρείται ότι σχετίζονται με την εμφάνιση της 
αναιμίας στην χρόνια καρδιακή ανεπάρκεια είναι η υποκείμενη χρόνια συστηματική 
φλεγμονή, που προκαλεί καταστολή του μυελού καθώς και διαταραχή στην 
απορρόφηση και τη χρησιμοποίηση του σιδήρου, η αληθής σιδηροπενία, η χρόνια 
νεφρική δυσλειτουργία, η αναλογικά μειωμένη παραγωγή και η αντίσταση στη δράση 
της ερυθροποιητίνης, η αιμοαραίωση, καθώς και η φαρμακευτική αναιμία από 
αναστολείς του συστήματος ρενίνηςαγγειοτασίνης. Ο ρόλος της σιδηροπενίας δεν 
έχει επαρκώς διερευνηθεί, δεδομένου ότι οι σχετικοί διαγνωστικοί δείκτες 
επηρεάζονται από την υποκείμενη φλεγμονή. 
Σκοπός: Υποθέσαμε ότι η σιδηροπενία απαντάται συχνά σε ασθενείς με χρόνια 
καρδιακή ανεπάρκεια τελικού σταδίου. Ο σκοπός της μελέτης είναι η σε βάθος 
διερεύνηση των πιθανών αιτιολογικών μηχανισμών της κλινικά σημαντικής αναιμίας 
που εμφανίζουν οι ασθενείς με χρόνια καρδιακή ανεπάρκεια τελικού σταδίου. 
Μέθοδοι: Πραγματοποιήσαμε μια μελέτη επιπολασμού των αιτιών της κλινικά 
σημαντικής αναιμίας σε συνεχόμενους ενήλικες ασθενείς με χρόνια καρδιακή 
ανεπάρκεια λόγω συστολικής δυσλειτουργίας της αριστερής κοιλίας που δεν 
ανταποκρίνονταν σε βέλτιστη από του στόματος φαρμακευτική αγωγή και 
χρειάστηκαν ενδοφλέβια χορήγηση φαρμάκων με θετική ινότροπη δράση. Η αναιμία 
θεωρήθηκε κλινικά σημαντική όταν η συγκέντρωση αιμοσφαιρίνης ήταν μικρότερη ή 
ίση των 11,5 και 12 g/dl, για γυναίκες και άνδρες, αντίστοιχα, μετά την κλινική 
σταθεροποίηση. Αποκλείστηκαν οι ασθενείς με αναιμία που αποδιδόταν σε 
συνυπάρχον νόσημα, όσοι είχαν κρεατινίνη ορού μεγαλύτερη των 3 mg/dl, και όσοι 
είχαν λάβει προσφάτως σίδηρο ενδοφλεβίως ή ερυθροποιητίνη. Από τους ασθενείς 
που συμμετείχαν στη μελέτη λαμβανόταν ιστορικό και γινόταν κλινική εξέταση, 
πλήρης τακτικός καρδιολογικός έλεγχος, καθώς και αιμοληψία για γενικό και ειδικό 
για την αναιμία εργαστηριακό έλεγχο. Ο τελευταίος περιελάμβανε μέτρηση 
δικτυοερυθροκυττάρων, φερριτίνης, ερυθροποιητίνης, βιταμίνης B12, φυλλικού οξέος, 
θυρεοειδοτρόπου ορμόνης και δεικτών φλεγμονής. Επίσης πραγματοποιούνταν 
εξέταση αιμοσφαιρίνης κοπράνων και εξέταση του επιχρίσματος του μυελού των 
οστών για τις αποθήκες σιδήρου, καθώς και μέτρηση του όγκου των ερυθρών 
αιμοσφαιρίων με ραδιοσημασμένα με 51Cr ερυθρά. Οι ασθενείς παρακολουθούνταν 
προοπτικά επί τρίμηνο για μείζονα κλινικά συμβάματα. 
Αποτελέσματα: Στη μελέτη συμπεριλήφθηκαν 37 ασθενείς (35 άνδρες) με μέση 
ηλικία 57,9±10,9 έτη και διάμεση διάρκεια καρδιακής ανεπάρκειας 60 μήνες. Είκοσι 
έξι (70,3%) ασθενείς ευρίσκονταν σε λειτουργική κλάση IV κατά NYHA και οι 
υπόλοιποι σε κλάση ΙΙΙ. Η μέση πίεση ενσφήνωσης πνευμονικών τριχοειδών των 
ασθενών ήταν 25,8±7,5 mmHg, ο καρδιακός δείκτης 1,9±0,5 L/m2/min, και το 
κλάσμα εξωθήσεως της αριστερής κοιλίας 22,5±5,9%. Η μέση συγκέντρωση 
αιμοσφαιρίνης των ασθενών ήταν 10,1±0,9 g/dl, της φερριτίνης 113,2±94,4 ng/ml, 
της ερυθροποιητίνης 68,6±54,7 mU/ml, της Cαντιδρώσας πρωτεΐνης 3,4±3,8 mg/dl, 
και της κρεατινίνης ορού 1,7±0,6 mg/dl. Είκοσι επτά (73,0%, 95% διάστημα 
εμπιστοσύνης 57,185,4%) εκ των 37 ασθενών είχαν σιδηροπενία (εξάλειψη των 
αποθηκών σιδήρου του μυελού των οστών). Λαμβάνοντας υπόψη τα προσαρμοσμένα 
προς το σωματικό βάρος κριτήρια για τον όγκο των ερυθρών αιμοσφαιρίων, όλοι οι 
15 ασθενείς με σιδηροπενία που ελέγχθηκαν σχετικά είχαν αληθή αναιμία, ενώ, 
αναφορικά με τους υπόλοιπους ασθενείς, 7 (18,9%) είχαν αναιμία χρονίας νόσου, 2 
(5,4%) είχαν αιμοαραίωση (φυσιολογικό όγκο ερυθρών αιμοσφαιρίων και αυξημένο 
όγκο πλάσματος), και 1 (2,7%) ασθενής είχε αναιμία φαρμακευτικής αιτιολογίας από 
λήψη αναστολέων του μετατρεπτικού ενζύμου της αγγειοτασίνης. Η φερριτίνη ορού 
είχε καλή διαγνωστική αξία για τη σιδηροπενία έναντι της μη σιδηροπενίας 
(75,3±59,1 έναντι 211,9±99,9 ng/ml, p=0,002, περιοχή κάτω από την καμπύλη 0,890, 
95% διάστημα εμπιστοσύνης: 0,7830,997). Λαμβάνοντας υπόψη τα διεθνή κριτήρια 
υπολογισμού των φυσιολογικών τιμών του όγκου ερυθρών αιμοσφαιρίων και 
πλάσματος με βάση την επιφάνεια σώματος, 8 (33,3%) εκ των 24 ασθενών που 
ελέγχθηκαν είχαν αληθή αναιμία, 7 (29,2%) είχαν ψευδοαναιμία με φυσιολογικό 
όγκο πλάσματος και 9 (37,5%) είχαν αιμοαραίωση, χωρίς διαφορά μεταξύ των 
σιδηροπενικών και μη ασθενών. Εκ των 37 ασθενών, σε 2 συνυπήρχε 
υποθυρεοειδισμός, 6 είχαν εκτιμώμενο ρυθμό σπειραματικής διήθησης μικρότερο 
των 30 ml/min/1,73m2 και 3 είχαν χαμηλό λόγο λογαρίθμων παρατηρούμενης προς 
αναμενόμενη τιμή ερυθροποιητίνης. Εντός τριμήνου, 20 (54,1%) των ασθενών 
επιβίωσαν χωρίς να χρειαστούν επείγουσα καρδιολογική χειρουργική επέμβαση. Η 
σιδηροπενία και η αιμοαραίωση δεν συσχετίζονταν με την πιθανότητα επιβίωσης. 
Συμπέρασμα: Η σιδηροπενία είναι λίαν συχνή στην αναιμία των ασθενών με 
χρόνια καρδιακή ανεπάρκεια τελικού σταδίου. Η φερριτίνη ορού θα μπορούσε να 
χρησιμεύσει ως αδρός μη επεμβατικός διαγνωστικός δείκτης της σιδηροπενίας σε 
ασθενείς με χρόνια καρδιακή ανεπάρκεια, αλλά με προσαρμοσμένα όρια στο βαθμό 
της φλεγμονής. Ανεξάρτητα από την ύπαρξη ή μη σιδηροπενίας, οι ασθενείς 
παρουσιάζουν μεγάλη διακύμανση όσον αφορά τον όγκο των ερυθρών αιμοσφαιρίων 
και του πλάσματος. Ο πλήρης διαγνωστικός έλεγχος της αναιμίας με βάση τον 
αλγόριθμο της μελέτης μας επιτρέπει την εξατομίκευση της θεραπείας στους ασθενείς 
με χρόνια καρδιακή ανεπάρκεια τελικού σταδίου, μιας ομάδας ασθενών με χαμηλό 
προσδόκιμο επιβίωσης. 
